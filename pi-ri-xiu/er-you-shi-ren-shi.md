---
id: pi-ri-xiu-er-you-shi-ren-shi
title: 二遊詩 任詩
titlePinyin: er4 you2 shi1   ren4 shi1
titleSlug: er-you-shi-ren-shi
author: 皮日休
authorPinyin: pi2 ri4 xiu1
authorSlug: pi-ri-xiu
dynasty: 唐
dynastyPinyin: tang2
dynastySlug: tang
tags: [] 
---

## 正文

- 任君恣高放，斯道能寡合。
- 一宅閑林泉，終身遠囂雜。
- 嘗聞佐浩穰，散性多儑𠉤。
- 歘爾解其綬，遺之如棄靸。
- 歸來鄉黨內，却與親朋洽。
- 開溪未讓丁，列第方稱甲。
- 入門約百步，古木聲霎霎。
- 廣檻小山欹，斜廊怪石夾。
- 白蓮倚闌楯，翠鳥緣簾押。
- 地勢似五瀉，巖形若三峽。
- 猿眠但膃肭，鳧食時啑唼。
- 撥荇下文竿，結藤縈桂檝。
- 門留醫樹客，壁倚栽花鍤。
- 度歲止褐衣，經旬唯白㡊。
- 多君方閉戶，顧我能倒屧。
- 請題在茅棟，留坐於石榻。
- 魂從清景遛，衣任煙霞裛。
- 階墀龜任上，枕席鷗方狎。
- 沼【似】頗黎【鏡】，當中見魚眨。
- 杯杓悉杉瘤，盤筵盡荷葉。
- 閑斟不置罰，閑弈無爭劫。
- 閑日不整冠，閑風不用箑。
- 以斯爲思慮，吾道寧疲薾。
- 衮衣競璀璨，鼓吹爭鞺鞳。
- 欲者解擠排，詬者能詀讘。
- 權豪暫飜覆，刑禍相填壓。
- 此時一圭竇，不肯饒閶闔。
- 有第可棲息，有書可漁獵。
- 吾欲與任君，終身以斯愜。

## 拼音

- ren4 jun1 zi4 gao1 fang4 ， si1 dao4 neng2 gua3 he2 。
- yi4 zhai2 xian2 lin2 quan2 ， zhong1 shen1 yuan3 xiao1 za2 。
- chang2 wen2 zuo3 hao4 rang2 ， san4 xing4 duo1 an2 𠉤。
- xu1 er3 jie3 qi2 shou4 ， yi2 zhi1 ru2 qi4 sa3 。
- gui1 lai2 xiang1 dang3 nei4 ， que4 yu3 qin1 peng2 qia4 。
- kai1 xi1 wei4 rang4 ding1 ， lie4 di4 fang1 cheng1 jia3 。
- ru4 men2 yue1 bai3 bu4 ， gu3 mu4 sheng1 sha4 sha4 。
- guang3 jian4 xiao3 shan1 qi1 ， xie2 lang2 guai4 shi2 jia1 。
- bai2 lian2 yi3 lan2 dun4 ， cui4 niao3 yuan2 lian2 ya1 。
- di4 shi4 si4 wu3 xie4 ， yan2 xing2 ruo4 san1 xia2 。
- yuan2 mian2 dan4 wa4 na4 ， fu2 shi2 shi2 die2 sha4 。
- bo1 xing4 xia4 wen2 gan1 ， jie2 teng2 ying2 gui4 ji2 。
- men2 liu2 yi1 shu4 ke4 ， bi4 yi3 zai1 hua1 cha1 。
- du4 sui4 zhi3 he4 yi1 ， jing1 xun2 wei2 bai2 㡊。
- duo1 jun1 fang1 bi4 hu4 ， gu4 wo3 neng2 dao3 xie4 。
- qing3 ti2 zai4 mao2 dong4 ， liu2 zuo4 wu1 shi2 ta4 。
- hun2 cong2 qing1 jing3 liu2 ， yi1 ren4 yan1 xia2 yi4 。
- jie1 chi2 gui1 ren4 shang4 ， zhen3 xi2 ou1 fang1 xia2 。
- zhao3 【 si4 】 po1 li2 【 jing4 】， dang1 zhong1 jian4 yu2 zha3 。
- bei1 shao2 xi1 shan1 liu2 ， pan2 yan2 jin4 he2 ye4 。
- xian2 zhen1 bu2 zhi4 fa2 ， xian2 yi4 wu2 zheng1 jie2 。
- xian2 ri4 bu4 zheng3 guan1 ， xian2 feng1 bu2 yong4 sha4 。
- yi3 si1 wei2 si1 lü4 ， wu2 dao4 ning2 pi2 er3 。
- gun3 yi1 jing4 cui3 can4 ， gu3 chui1 zheng1 tang1 ta4 。
- yu4 zhe3 jie3 ji3 pai2 ， gou4 zhe3 neng2 zhan1 nie4 。
- quan2 hao2 zan4 fan1 fu4 ， xing2 huo4 xiang1 tian2 ya1 。
- ci3 shi2 yi4 gui1 dou4 ， bu4 ken3 rao2 chang1 he2 。
- you3 di4 ke3 qi1 xi1 ， you3 shu1 ke3 yu2 lie4 。
- wu2 yu4 yu3 ren4 jun1 ， zhong1 shen1 yi3 si1 qie4 。

## 注释

## 译文

## 赏析
