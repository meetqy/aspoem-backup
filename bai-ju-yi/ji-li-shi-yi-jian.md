---
id: bai-ju-yi-ji-li-shi-yi-jian
title: 寄李十一建
titlePinyin: ji4 li3 shi2 yi1 jian4
titleSlug: ji-li-shi-yi-jian
author: 白居易
authorPinyin: bai2 ju1 yi4
authorSlug: bai-ju-yi
dynasty: 唐
dynastyPinyin: tang2
dynastySlug: tang
tags: [] 
---

## 正文

- 外事牽我形，外物誘我情。
- 李君別來久，褊恡從中生。
- 憶昨訪君時，立馬扣柴荆。
- 有時君未起，穉子喜先迎。
- 連步笑出門，衣飜冠或傾。
- 埽階苔紋綠，拂榻藤陰清。
- 家醞及春熟，園葵乘露烹。
- 看山東亭坐，待月南原行。
- 門靜唯鳥語，坊遠少鼓聲。
- 相對盡日言，不及利與名。
- 分手來幾時，明月三四盈。
- 別時殘花落，及此新蟬鳴。
- 芳歲忽已晚，離抱悵未平。
- 豈不思命駕，吏職坐相縈。
- 前時君有期，訪我來山城。
- 心賞久云阻，言約無自輕。
- 相去幸非遠，走馬一日程。

## 拼音

- wai4 shi4 qian1 wo3 xing2 ， wai4 wu4 you4 wo3 qing2 。
- li3 jun1 bie2 lai2 jiu3 ， bian3 lin4 cong2 zhong1 sheng1 。
- yi4 zuo2 fang3 jun1 shi2 ， li4 ma3 kou4 chai2 jing1 。
- you3 shi2 jun1 wei4 qi3 ， zhi4 zi3 xi3 xian1 ying2 。
- lian2 bu4 xiao4 chu1 men2 ， yi1 fan1 guan1 huo4 qing1 。
- sao4 jie1 tai2 wen2 lü4 ， fu2 ta4 teng2 yin1 qing1 。
- jia1 yun4 ji2 chun1 shu2 ， yuan2 kui2 cheng2 lu4 peng1 。
- kan4 shan1 dong1 ting2 zuo4 ， dai4 yue4 nan2 yuan2 xing2 。
- men2 jing4 wei2 niao3 yu3 ， fang1 yuan3 shao3 gu3 sheng1 。
- xiang1 dui4 jin4 ri4 yan2 ， bu4 ji2 li4 yu3 ming2 。
- fen1 shou3 lai2 ji1 shi2 ， ming2 yue4 san1 si4 ying2 。
- bie2 shi2 can2 hua1 luo4 ， ji2 ci3 xin1 chan2 ming2 。
- fang1 sui4 hu1 yi3 wan3 ， li2 bao4 chang4 wei4 ping2 。
- qi3 bu4 si1 ming4 jia4 ， li4 zhi2 zuo4 xiang1 ying2 。
- qian2 shi2 jun1 you3 qi1 ， fang3 wo3 lai2 shan1 cheng2 。
- xin1 shang3 jiu3 yun2 zu3 ， yan2 yue1 wu2 zi4 qing1 。
- xiang1 qu4 xing4 fei1 yuan3 ， zou3 ma3 yi2 ri4 cheng2 。

## 注释

## 译文

## 赏析
