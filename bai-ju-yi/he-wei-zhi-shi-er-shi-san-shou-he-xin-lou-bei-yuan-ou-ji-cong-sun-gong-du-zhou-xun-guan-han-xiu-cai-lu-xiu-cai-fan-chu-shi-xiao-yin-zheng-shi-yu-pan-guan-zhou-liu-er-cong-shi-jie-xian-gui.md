---
id: bai-ju-yi-he-wei-zhi-shi-er-shi-san-shou-he-xin-lou-bei-yuan-ou-ji-cong-sun-gong-du-zhou-xun-guan-han-xiu-cai-lu-xiu-cai-fan-chu-shi-xiao-yin-zheng-shi-yu-pan-guan-zhou-liu-er-cong-shi-jie-xian-gui
title: 和微之詩二十三首 和新樓北園偶集從孫公度周巡官韓秀才盧秀才范處士小飲鄭侍御判官周劉二從事皆先歸
titlePinyin: he2 wei1 zhi1 shi1 er4 shi2 san1 shou3   he2 xin1 lou2 bei3 yuan2 ou3 ji2 cong2 sun1 gong1 du4 zhou1 xun2 guan1 han2 xiu4 cai0 lu2 xiu4 cai0 fan4 chu3 shi4 xiao3 yin3 zheng4 shi4 yu4 pan4 guan1 zhou1 liu2 er4 cong2 shi4 jie1 xian1 gui1
titleSlug: he-wei-zhi-shi-er-shi-san-shou-he-xin-lou-bei-yuan-ou-ji-cong-sun-gong-du-zhou-xun-guan-han-xiu-cai-lu-xiu-cai-fan-chu-shi-xiao-yin-zheng-shi-yu-pan-guan-zhou-liu-er-cong-shi-jie-xian-gui
author: 白居易
authorPinyin: bai2 ju1 yi4
authorSlug: bai-ju-yi
dynasty: 唐
dynastyPinyin: tang2
dynastySlug: tang
tags: [] 
---

## 正文

- 聞君新樓宴，下對北園花。
- 主人既賢豪，賓客皆才華。
- 初筵日未高，中飲景已斜。
- 天地爲幕席，富貴如泥沙。
- 嵇劉陶阮徒，不足置齒牙。
- 臥甕鄙畢卓，落帽嗤孟嘉。
- 芳草供枕藉，亂鶯助諠譁。
- 醉鄉得道路，狂海無津涯。
- 一歲春又盡，百年期不賒。
- 同醉君莫辭，獨醒古所嗟。
- 銷愁若沃雪，破悶如割瓜。
- 稱觴起爲壽，此樂無以加。
- 歌聲凝貫珠，舞袖飄亂麻。
- 相公謂四座，今日非自誇。
- 有奴善吹笙，有婢彈琵琶。
- 十指纖若笋，雙鬟黳如鵶。
- 履舃起交雜，杯盤散紛拏。
- 歸去勿擁遏，倒載逃難遮。
- 明日宴東武，後日遊若耶。
- 豈獨相公樂，謳歌千萬家。

## 拼音

- wen2 jun1 xin1 lou2 yan4 ， xia4 dui4 bei3 yuan2 hua1 。
- zhu3 ren2 ji4 xian2 hao2 ， bin1 ke4 jie1 cai2 hua2 。
- chu1 yan2 ri4 wei4 gao1 ， zhong1 yin3 jing3 yi3 xie2 。
- tian1 di4 wei2 mu4 xi2 ， fu4 gui4 ru2 ni2 sha1 。
- ji1 liu2 tao2 ruan3 tu2 ， bu4 zu2 zhi4 chi3 ya2 。
- wo4 weng4 bi3 bi4 zhuo2 ， luo4 mao4 chi1 meng4 jia1 。
- fang1 cao3 gong4 zhen3 jie4 ， luan4 ying1 zhu4 xuan1 hua2 。
- zui4 xiang1 de2 dao4 lu4 ， kuang2 hai3 wu2 jin1 ya2 。
- yi2 sui4 chun1 you4 jin4 ， bai3 nian2 qi1 bu4 she1 。
- tong2 zui4 jun1 mo4 ci2 ， du2 xing3 gu3 suo3 jie1 。
- xiao1 chou2 ruo4 wo4 xue3 ， po4 men4 ru2 ge1 gua1 。
- cheng1 shang1 qi3 wei2 shou4 ， ci3 le4 wu2 yi3 jia1 。
- ge1 sheng1 ning2 guan4 zhu1 ， wu3 xiu4 piao1 luan4 ma2 。
- xiang4 gong0 wei4 si4 zuo4 ， jin1 ri4 fei1 zi4 kua1 。
- you3 nu2 shan4 chui1 sheng1 ， you3 bi4 dan4 pi2 pa0 。
- shi2 zhi3 xian1 ruo4 sun3 ， shuang1 huan2 yi1 ru2 ya1 。
- lü3 xi4 qi3 jiao1 za2 ， bei1 pan2 san4 fen1 na2 。
- gui1 qu4 wu4 yong1 e4 ， dao3 zai4 tao2 nan2 zhe1 。
- ming2 ri4 yan4 dong1 wu3 ， hou4 ri4 you2 ruo4 ye1 。
- qi3 du2 xiang4 gong0 le4 ， ou1 ge1 qian1 wan4 jia1 。

## 注释

## 译文

## 赏析
