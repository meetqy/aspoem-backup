---
id: du-fu-shang-shui-qian-huai
title: 上水遣懷
titlePinyin: shang4 shui3 qian3 huai2
titleSlug: shang-shui-qian-huai
author: 杜甫
authorPinyin: du4 fu3
authorSlug: du-fu
dynasty: 唐
dynastyPinyin: tang2
dynastySlug: tang
tags: [] 
---

## 正文

- 我衰太平時，身病戎馬後。
- 蹭蹬多拙爲，安得不皓首。
- 驅馳四海內，童稚日餬口。
- 但遇新少年，少逢舊親友。
- 低顏下色地，故人知善誘。
- 後生血氣豪，舉動見老醜。
- 窮迫挫曩懷，常如中風走。
- 一紀出西蜀，於今向南斗。
- 孤舟亂春華，暮齒依蒲柳。
- 冥冥九疑葬，聖者骨亦朽。
- 蹉跎陶唐人，鞭撻日月久。
- 中間屈賈輩，讒毀竟自取。
- 鬱沒二悲魂，蕭條猶在否。
- 崷崒清湘石，逆行雜林藪。
- 篙工密逞巧，氣若酣杯酒。
- 歌謳互激遠，回斡明受授。
- 善知應觸類，各藉穎脫手。
- 古來經濟才，何事獨罕有。
- 蒼蒼衆色晚，熊挂玄蛇吼。
- 黃羆在樹顛，正爲羣虎守。
- 羸骸將何適，履險顏益厚。
- 庶與達者論，吞聲混瑕垢。

## 拼音

- wo3 shuai1 tai4 ping2 shi2 ， shen1 bing4 rong2 ma3 hou4 。
- ceng4 deng4 duo1 zhuo1 wei2 ， an1 de2 bu2 hao4 shou3 。
- qu1 chi2 si4 hai3 nei4 ， tong2 zhi4 ri4 hu2 kou3 。
- dan4 yu4 xin1 shao4 nian2 ， shao3 feng2 jiu4 qin1 you3 。
- di1 yan2 xia4 se4 di4 ， gu4 ren2 zhi1 shan4 you4 。
- hou4 sheng1 xue4 qi4 hao2 ， ju3 dong4 jian4 lao3 chou3 。
- qiong2 po4 cuo4 nang3 huai2 ， chang2 ru2 zhong1 feng1 zou3 。
- yi2 ji4 chu1 xi1 shu3 ， wu1 jin1 xiang4 nan2 dou3 。
- gu1 zhou1 luan4 chun1 hua2 ， mu4 chi3 yi1 pu2 liu3 。
- ming2 ming2 jiu3 yi2 zang4 ， sheng4 zhe3 gu3 yi4 xiu3 。
- cuo1 tuo2 tao2 tang2 ren2 ， bian1 ta4 ri4 yue4 jiu3 。
- zhong1 jian4 qu1 jia3 bei4 ， chan2 hui3 jing4 zi4 qu3 。
- yu4 mei2 er4 bei1 hun2 ， xiao1 tiao2 you2 zai4 fou3 。
- qiu2 zu2 qing1 xiang1 shi2 ， ni4 xing2 za2 lin2 sou3 。
- gao1 gong1 mi4 cheng3 qiao3 ， qi4 ruo4 han1 bei1 jiu3 。
- ge1 ou1 hu4 ji1 yuan3 ， hui2 wo4 ming2 shou4 shou4 。
- shan4 zhi1 ying1 chu4 lei4 ， ge4 jie4 ying3 tuo1 shou3 。
- gu3 lai2 jing1 ji4 cai2 ， he2 shi4 du2 han3 you3 。
- cang1 cang1 zhong4 se4 wan3 ， xiong2 gua4 xuan2 she2 hou3 。
- huang2 pi2 zai4 shu4 dian1 ， zheng4 wei2 qun2 hu3 shou3 。
- lei2 hai2 jiang1 he2 shi4 ， lü3 xian3 yan2 yi4 hou4 。
- shu4 yu3 da2 zhe3 lun4 ， tun1 sheng1 hun4 xia2 gou4 。

## 注释

## 译文

## 赏析
