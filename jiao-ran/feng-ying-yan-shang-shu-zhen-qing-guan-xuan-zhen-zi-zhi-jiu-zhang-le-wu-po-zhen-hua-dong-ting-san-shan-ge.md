---
id: jiao-ran-feng-ying-yan-shang-shu-zhen-qing-guan-xuan-zhen-zi-zhi-jiu-zhang-le-wu-po-zhen-hua-dong-ting-san-shan-ge
title: 奉應顏尚書真卿觀玄真子置酒張樂舞破陣畫洞庭三山歌
titlePinyin: feng4 ying1 yan2 shang4 shu1 zhen1 qing1 guan1 xuan2 zhen1 zi0 zhi4 jiu3 zhang1 le4 wu3 po4 zhen4 hua4 dong4 ting2 san1 shan1 ge1
titleSlug: feng-ying-yan-shang-shu-zhen-qing-guan-xuan-zhen-zi-zhi-jiu-zhang-le-wu-po-zhen-hua-dong-ting-san-shan-ge
author: 皎然
authorPinyin: jiao3 ran2
authorSlug: jiao-ran
dynasty: 唐
dynastyPinyin: tang2
dynastySlug: tang
tags: [] 
---

## 正文

- 道流迹異人共驚，寄向畫中觀道情。
- 如何萬象自心出，而心澹然無所營。
- 手援毫，足蹈節，披縑灑墨稱麗絕。
- 石文亂點急管催，雲態徐揮慢歌發。
- 樂縱酒酣狂更好，攢峰若雨縱橫埽。
- 尺波澶漫意無涯，片嶺崚嶒勢將倒。
- 盻睞方知造境難，象忘神遇非筆端。
- 昨日幽奇湖上見，今朝舒卷手中看。
- 興餘輕拂遠天色，曾向峰東海邊識。
- 秋空暮景颯颯容，翻疑是真畫不得。
- 顏公素高山水意，常恨三山不可至。
- 賞君狂畫忘遠遊，不出軒墀坐蒼翠。

## 拼音

- dao4 liu2 ji4 yi4 ren2 gong4 jing1 ， ji4 xiang4 hua4 zhong1 guan1 dao4 qing2 。
- ru2 he2 wan4 xiang4 zi4 xin1 chu1 ， er2 xin1 dan4 ran2 wu2 suo3 ying2 。
- shou3 yuan2 hao2 ， zu2 dao3 jie2 ， pi1 jian1 sa3 mo4 cheng1 li2 jue2 。
- shi2 wen2 luan4 dian3 ji2 guan3 cui1 ， yun2 tai4 xu2 hui1 man4 ge1 fa1 。
- le4 zong4 jiu3 han1 kuang2 geng4 hao3 ， zan3 feng1 ruo4 yu3 zong4 heng2 sao4 。
- chi3 bo1 chan2 man4 yi4 wu2 ya2 ， pian4 ling3 ling2 ceng2 shi4 jiang1 dao3 。
- xi4 lai4 fang1 zhi1 zao4 jing4 nan2 ， xiang4 wang4 shen2 yu4 fei1 bi3 duan1 。
- zuo2 ri4 you1 qi2 hu2 shang4 jian4 ， jin1 zhao1 shu1 juan3 shou3 zhong1 kan4 。
- xing1 yu2 qing1 fu2 yuan3 tian1 se4 ， ceng2 xiang4 feng1 dong1 hai3 bian1 shi2 。
- qiu1 kong1 mu4 jing3 sa4 sa4 rong2 ， fan1 yi2 shi4 zhen1 hua4 bu4 de2 。
- yan2 gong1 su4 gao1 shan1 shui3 yi4 ， chang2 hen4 san1 shan1 bu4 ke3 zhi4 。
- shang3 jun1 kuang2 hua4 wang4 yuan3 you2 ， bu4 chu1 xuan1 chi2 zuo4 cang1 cui4 。

## 注释

## 译文

## 赏析
