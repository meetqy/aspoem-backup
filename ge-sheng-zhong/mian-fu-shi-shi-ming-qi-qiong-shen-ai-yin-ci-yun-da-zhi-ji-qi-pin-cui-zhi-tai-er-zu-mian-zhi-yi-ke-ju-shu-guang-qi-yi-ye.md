---
id: ge-sheng-zhong-mian-fu-shi-shi-ming-qi-qiong-shen-ai-yin-ci-yun-da-zhi-ji-qi-pin-cui-zhi-tai-er-zu-mian-zhi-yi-ke-ju-shu-guang-qi-yi-ye
title: 勉夫示詩鳴其窮甚哀因次韻答之極其貧悴之態而卒勉之以科舉庶廣其意也
titlePinyin: mian3 fu1 shi4 shi1 ming2 qi2 qiong2 shen4 ai1 yin1 ci4 yun4 da2 zhi1 ji2 qi2 pin2 cui4 zhi1 tai4 er2 zu2 mian3 zhi1 yi3 ke1 ju3 shu4 guang3 qi2 yi4 ye3
titleSlug: mian-fu-shi-shi-ming-qi-qiong-shen-ai-yin-ci-yun-da-zhi-ji-qi-pin-cui-zhi-tai-er-zu-mian-zhi-yi-ke-ju-shu-guang-qi-yi-ye
author: 葛勝仲
authorPinyin: ge3 sheng4 zhong4
authorSlug: ge-sheng-zhong
dynasty: 唐
dynastyPinyin: tang2
dynastySlug: tang
tags: [] 
---

## 正文

- 落落超餘子，干時命未當。
- 摧傷窘文陣，拓落尚書庠。
- 賨貨無山積，毛羣欠谷量。
- 蝸廬寒不展，龍具夜何長。
- 牘謾三千富，年侵四十彊。
- 有車乘下澤，無夢入高唐。
- 藜糗甘珍薦，桑樞自峻堂。
- 書傭跧淨院，舂賃寄修廊。
- 異鬼時相笑，鄰家許借光。
- 低佪涸轍鮒，進退觸藩羊。
- 原憲貧非病，榮期樂處常。
- 財雄劣程鄭，貲鉅笑秦楊。
- 甫里田多潦，潯陽徑就荒。
- 白駒嗟逸豫，黄鳥怨遺忘。
- 薪乏支離束，錢空趙壹囊。
- 晨餐煩乞米，夜讀待然糠。
- 詞藝聞精敏，名聲已激揚。
- 登榮将赫奕，處困暫徊徨。
- 志氣宜軒翥，文辭忌怨傷。
- 逐貧高賦就，豐廪換龜膓。

## 拼音

- luo4 luo4 chao1 yu2 zi3 ， gan1 shi2 ming4 wei4 dang1 。
- cui1 shang1 jiong3 wen2 zhen4 ， tuo4 luo4 shang4 shu1 xiang2 。
- cong2 huo4 wu2 shan1 ji1 ， mao2 qun2 qian4 gu3 liang2 。
- wo1 lu2 han2 bu4 zhan3 ， long2 ju4 ye4 he2 chang2 。
- du2 man2 san1 qian1 fu4 ， nian2 qin1 si4 shi2 qiang2 。
- you3 ju1 cheng2 xia4 ze2 ， wu2 meng4 ru4 gao1 tang2 。
- li2 qiu3 gan1 zhen1 jian4 ， sang1 shu1 zi4 jun4 tang2 。
- shu1 yong1 quan2 jing4 yuan4 ， chong1 lin4 ji4 xiu1 lang2 。
- yi4 gui3 shi2 xiang1 xiao4 ， lin2 jia1 xu1 jie4 guang1 。
- di1 huai2 he2 zhe2 fu4 ， jin4 tui4 chu4 fan1 yang2 。
- yuan2 xian4 pin2 fei1 bing4 ， rong2 qi1 le4 chu3 chang2 。
- cai2 xiong2 lie4 cheng2 zheng4 ， zi1 ju4 xiao4 qin2 yang2 。
- fu3 li3 tian2 duo1 liao2 ， xun2 yang2 jing4 jiu4 huang1 。
- bai2 ju1 jie1 yi4 yu4 ， huang2 niao3 yuan4 yi2 wang4 。
- xin1 fa2 zhi1 li2 shu4 ， qian2 kong1 zhao4 yi1 nang2 。
- chen2 can1 fan2 qi3 mi3 ， ye4 du2 dai4 ran2 kang1 。
- ci2 yi4 wen2 jing1 min3 ， ming2 sheng1 yi3 ji1 yang2 。
- deng1 rong2 jiang1 he4 yi4 ， chu3 kun4 zan4 huai2 huang2 。
- zhi4 qi4 yi2 xuan1 zhu4 ， wen2 ci2 ji4 yuan4 shang1 。
- zhu2 pin2 gao1 fu4 jiu4 ， feng1 lin3 huan4 gui1 chang2 。

## 注释

## 译文

## 赏析
