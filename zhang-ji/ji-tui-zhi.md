---
id: zhang-ji-ji-tui-zhi
title: 祭退之
titlePinyin: ji4 tui4 zhi1
titleSlug: ji-tui-zhi
author: 張籍
authorPinyin: zhang1 ji2
authorSlug: zhang-ji
dynasty: 唐
dynastyPinyin: tang2
dynastySlug: tang
tags: [] 
---

## 正文

- 嗚呼吏部公，其道誠巍昂。
- 生爲大賢姿，天使光我唐。
- 德義動鬼神，鑒用不可詳。
- 獨得雄直氣，發爲古文章。
- 學無不該貫，吏治得其方。
- 三次論諍退，其志亦剛強。
- 再使平山東，不言所謀臧。
- 薦待皆寒羸，但取其才良。
- 親朋有孤稚，婚姻有辦營。
- 如彼天有斗，人可爲信常。
- 如彼歲有春，物宜得華昌。
- 哀哉未申施，中年遽殂喪。
- 朝野良共哀，矧於知舊腸。
- 籍在江湖間，獨以道自將。
- 學詩爲衆體，久乃溢笈囊。
- 略無相知人，黯如霧中行。
- 北遊偶逢公，盛語相稱明。
- 名因天下聞，傳者入歌聲。
- 公領試士司，首薦到上京。
- 一來遂登科，不見苦貢場。
- 觀我性朴直，乃言及平生。
- 由茲類朋黨，骨肉無以當。
- 坐令其子拜，常呼幼時名。
- 追招不隔日，繼踐公之堂。
- 出則連轡馳，寢則對榻牀。
- 搜窮古今書，事事相酌量。
- 有花必同尋，有月必同望。
- 爲文先見草，釀熟偕共觴。
- 新果及異鮭，無不相待嘗。
- 到今三十年，曾不少異更。
- 公文爲時師，我亦有微聲。
- 而後之學者，或號爲韓張。
- 我官麟臺中，公爲大司成。
- 念此委末秩，不能力自揚。
- 特狀爲博士，始獲升朝行。
- 未幾享其資，遂忝南宮郎。
- 是事賴拯扶，如屋有棟梁。
- 去夏公請告，養疾城南莊。
- 籍時官休罷，兩月同游翔。
- 黃子陂岸曲，地曠氣色清。
- 新池四平漲，中有蒲荇香。
- 北臺臨稻疇，茂柳多陰涼。
- 板亭坐垂釣，煩苦稍已平。
- 共愛池上佳，聯句舒遐情。
- 偶有賈秀才，來茲亦同幷。
- 移船入南溪，東西縱篙撐。
- 劃波激船舷，前後飛鷗鶬。
- 回入潭瀨下，網截鯉與魴。
- 踏沙掇水蔬，樹下烝新秔。
- 日來相與嬉，不知暑日長。
- 柴翁攜童兒，聚觀於岸傍。
- 月中登高灘，星漢交垂芒。
- 釣車擲長綫，有獲齊歡驚。
- 夜闌乘馬歸，衣上草露光。
- 公爲遊谿詩，唱咏多慨慷。
- 自期此可老，結社於其鄉。
- 籍受新官詔，拜恩當入城。
- 公因同歸還，居處隔一坊。
- 中秋十六夜，魄圓天差晴。
- 公既相邀留，坐語於堦楹。
- 乃出二侍女，合彈琵琶箏。
- 臨風聽繁絲，忽遽聞再更。
- 顧我數來過，是夜涼難忘。
- 公疾浸日加，孺人視藥湯。
- 來候不得宿，出門每迴遑。
- 自是將重危，車馬候縱橫。
- 門僕皆逆遣，獨我到寢房。
- 公有曠達識，生死爲一綱。
- 及當臨終晨，意色亦不荒。
- 贈我珍重言，傲然委衾裳。
- 公比欲爲書，遺約有修章。
- 令我署其末，以爲後事程。
- 家人號於前，其書不果成。
- 子符奉其言，甚於親使令。
- 魯論未訖注，手跡今微茫。
- 新亭成未登，閉在莊西廂。
- 書札與詩文，重疊我笥盈。
- 頃息萬事盡，腸情多摧傷。
- 舊塋盟津北，野窆動鼓鉦。
- 柳車一出門，終天無迴箱。
- 籍貧無贈貲，曷用申哀誠。
- 衣器陳下帳，醪餌奠堂皇。
- 明靈庶鑒知，髣髴斯來饗。

## 拼音

- wu1 hu1 li4 bu4 gong1 ， qi2 dao4 cheng2 wei1 ang2 。
- sheng1 wei2 da4 xian2 zi1 ， tian1 shi3 guang1 wo3 tang2 。
- de2 yi4 dong4 gui3 shen2 ， jian4 yong4 bu4 ke3 xiang2 。
- du2 de2 xiong2 zhi2 qi4 ， fa1 wei2 gu3 wen2 zhang1 。
- xue2 wu2 bu4 gai1 guan4 ， li4 zhi4 de2 qi2 fang1 。
- san1 ci4 lun4 zheng4 tui4 ， qi2 zhi4 yi4 gang1 qiang2 。
- zai4 shi3 ping2 shan1 dong1 ， bu4 yan2 suo3 mou2 zang1 。
- jian4 dai4 jie1 han2 lei2 ， dan4 qu3 qi2 cai2 liang2 。
- qin1 peng2 you3 gu1 zhi4 ， hun1 yin1 you3 ban4 ying2 。
- ru2 bi3 tian1 you3 dou4 ， ren2 ke3 wei2 xin4 chang2 。
- ru2 bi3 sui4 you3 chun1 ， wu4 yi2 de2 hua2 chang1 。
- ai1 zai1 wei4 shen1 shi1 ， zhong1 nian2 ju4 cu2 sang1 。
- chao2 ye3 liang2 gong4 ai1 ， shen3 wu1 zhi1 jiu4 chang2 。
- ji2 zai4 jiang1 hu2 jian4 ， du2 yi3 dao4 zi4 jiang1 。
- xue2 shi1 wei2 zhong4 ti3 ， jiu3 nai3 yi4 ji2 nang2 。
- lüe4 wu2 xiang1 zhi1 ren2 ， an4 ru2 wu4 zhong1 hang2 。
- bei3 you2 ou3 feng2 gong1 ， sheng4 yu3 xiang1 cheng1 ming2 。
- ming2 yin1 tian1 xia4 wen2 ， chuan2 zhe3 ru4 ge1 sheng1 。
- gong1 ling3 shi4 shi4 si1 ， shou3 jian4 dao4 shang4 jing1 。
- yi4 lai2 sui4 deng1 ke1 ， bu2 jian4 ku3 gong4 chang3 。
- guan1 wo3 xing4 pu3 zhi2 ， nai3 yan2 ji2 ping2 sheng1 。
- you2 zi1 lei4 peng2 dang3 ， gu3 rou4 wu2 yi3 dang1 。
- zuo4 ling4 qi2 zi3 bai4 ， chang2 hu1 you4 shi2 ming2 。
- zhui1 zhao1 bu4 ge2 ri4 ， ji4 jian4 gong1 zhi1 tang2 。
- chu1 ze2 lian2 pei4 chi2 ， qin3 ze2 dui4 ta4 chuang2 。
- sou1 qiong2 gu3 jin1 shu1 ， shi4 shi4 xiang1 zhuo2 liang0 。
- you3 hua1 bi4 tong2 xun2 ， you3 yue4 bi4 tong2 wang4 。
- wei2 wen2 xian1 jian4 cao3 ， niang4 shu2 xie2 gong4 shang1 。
- xin1 guo3 ji2 yi4 gui1 ， wu2 bu4 xiang1 dai4 chang2 。
- dao4 jin1 san1 shi2 nian2 ， ceng2 bu4 shao3 yi4 geng4 。
- gong1 wen2 wei2 shi2 shi1 ， wo3 yi4 you3 wei1 sheng1 。
- er2 hou4 zhi1 xue2 zhe3 ， huo4 hao4 wei2 han2 zhang1 。
- wo3 guan1 lin2 tai2 zhong1 ， gong1 wei2 da4 si1 cheng2 。
- nian4 ci3 wei3 mo4 zhi4 ， bu4 neng2 li4 zi4 yang2 。
- te4 zhuang4 wei2 bo2 shi4 ， shi3 huo4 sheng1 chao2 xing2 。
- wei4 ji1 xiang3 qi2 zi1 ， sui4 tian3 nan2 gong1 lang2 。
- shi4 shi4 lai4 zheng3 fu2 ， ru2 wu1 you3 dong4 liang2 。
- qu4 xia4 gong1 qing3 gao4 ， yang3 ji2 cheng2 nan2 zhuang1 。
- ji2 shi2 guan1 xiu1 ba4 ， liang3 yue4 tong2 you2 xiang2 。
- huang2 zi3 bei1 an4 qu3 ， di4 kuang4 qi4 se4 qing1 。
- xin1 chi2 si4 ping2 zhang3 ， zhong1 you3 pu2 xing4 xiang1 。
- bei3 tai2 lin2 dao4 chou2 ， mao4 liu3 duo1 yin1 liang2 。
- ban3 ting2 zuo4 chui2 diao4 ， fan2 ku3 shao1 yi3 ping2 。
- gong4 ai4 chi2 shang4 jia1 ， lian2 ju4 shu1 xia2 qing2 。
- ou3 you3 jia3 xiu4 cai0 ， lai2 zi1 yi4 tong2 bing4 。
- yi2 chuan2 ru4 nan2 xi1 ， dong1 xi1 zong4 gao1 cheng1 。
- hua2 bo1 ji1 chuan2 xian2 ， qian2 hou4 fei1 ou1 cang1 。
- hui2 ru4 tan2 lai4 xia4 ， wang3 jie2 li3 yu3 fang2 。
- ta4 sha1 duo1 shui3 shu1 ， shu4 xia4 zheng1 xin1 jing1 。
- ri4 lai2 xiang1 yu3 xi1 ， bu4 zhi1 shu3 ri4 chang2 。
- chai2 weng1 xie2 tong2 er2 ， ju4 guan1 wu1 an4 bang4 。
- yue4 zhong1 deng1 gao1 tan1 ， xing1 han4 jiao1 chui2 mang2 。
- diao4 ju1 zhi4 chang2 xian4 ， you3 huo4 qi2 huan1 jing1 。
- ye4 lan2 cheng2 ma3 gui1 ， yi1 shang4 cao3 lou4 guang1 。
- gong1 wei2 you2 xi1 shi1 ， chang4 yong3 duo1 kai3 kang1 。
- zi4 qi1 ci3 ke3 lao3 ， jie2 she4 wu1 qi2 xiang1 。
- ji2 shou4 xin1 guan1 zhao4 ， bai4 en1 dang1 ru4 cheng2 。
- gong1 yin1 tong2 gui1 huan2 ， ju1 chu3 ge2 yi4 fang1 。
- zhong1 qiu1 shi2 liu4 ye4 ， po4 yuan2 tian1 cha4 qing2 。
- gong1 ji4 xiang1 yao1 liu2 ， zuo4 yu3 wu1 jie1 ying2 。
- nai3 chu1 er4 shi4 nü3 ， he2 dan4 pi2 pa0 zheng1 。
- lin2 feng1 ting1 fan2 si1 ， hu1 ju4 wen2 zai4 geng4 。
- gu4 wo3 shu4 lai2 guo4 ， shi4 ye4 liang2 nan2 wang4 。
- gong1 ji2 jin4 ri4 jia1 ， ru2 ren2 shi4 yao4 tang1 。
- lai2 hou4 bu4 de2 su4 ， chu1 men2 mei3 hui2 huang2 。
- zi4 shi4 jiang1 zhong4 wei1 ， ju1 ma3 hou4 zong4 heng2 。
- men2 pu2 jie1 ni4 qian3 ， du2 wo3 dao4 qin3 fang2 。
- gong1 you3 kuang4 da2 shi2 ， sheng1 si3 wei2 yi4 gang1 。
- ji2 dang1 lin2 zhong1 chen2 ， yi4 se4 yi4 bu4 huang1 。
- zeng4 wo3 zhen1 zhong4 yan2 ， ao4 ran2 wei3 qin1 shang0 。
- gong1 bi3 yu4 wei2 shu1 ， yi2 yue1 you3 xiu1 zhang1 。
- ling4 wo3 shu3 qi2 mo4 ， yi3 wei2 hou4 shi4 cheng2 。
- jia1 ren2 hao4 wu1 qian2 ， qi2 shu1 bu4 guo3 cheng2 。
- zi3 fu2 feng4 qi2 yan2 ， shen4 wu1 qin1 shi3 ling4 。
- lu3 lun4 wei4 qi4 zhu4 ， shou3 ji4 jin1 wei1 mang2 。
- xin1 ting2 cheng2 wei4 deng1 ， bi4 zai4 zhuang1 xi1 xiang1 。
- shu1 zha2 yu3 shi1 wen2 ， zhong4 die2 wo3 si4 ying2 。
- qing3 xi1 wan4 shi4 jin4 ， chang2 qing2 duo1 cui1 shang1 。
- jiu4 ying2 meng2 jin1 bei3 ， ye3 bian3 dong4 gu3 zheng1 。
- liu3 ju1 yi4 chu1 men2 ， zhong1 tian1 wu2 hui2 xiang1 。
- ji2 pin2 wu2 zeng4 zi1 ， he2 yong4 shen1 ai1 cheng2 。
- yi1 qi4 chen2 xia4 zhang4 ， lao2 er3 dian4 tang2 huang2 。
- ming2 ling2 shu4 jian4 zhi1 ， fang3 fu2 si1 lai2 xiang3 。

## 注释

## 译文

## 赏析
