---
id: sun-ying-shi-xia-zhong-ge
title: 峽中歌
titlePinyin: xia2 zhong1 ge1
titleSlug: xia-zhong-ge
author: 孫應時
authorPinyin: sun1 ying1 shi2
authorSlug: sun-ying-shi
dynasty: 宋
dynastyPinyin: song4
dynastySlug: song
tags: []
---

## 正文

- 峽中翠壁何崢嶸，排空百雉如層城。
- 重樓複道明丹青，神剜鬼刻斧鑿精。
- 呀然裂入兀不崩，飛流罅出懸珠瓔。
- 旌旆夾道繽逢迎，霜鋒雪鍔立萬兵。
- 奇峰十二劍削成，真贋等好不可評。
- 天柱拔立千仞擎，團團石骨瑩玉冰。
- 傍有巖穴半開扃，飛仙之宅凝神清。
- 蝦蟆下飲腹不盈，背負陰壑深窈冥。
- 金碧滿洞層雲生，泓泉泠泠琴筑鳴。
- 林端黄牛老不耕，灘回白日隨人行。
- 石馬隻耳夢偶靈，神祠簫鼓何鏗鏗。
- 江流萬古鬰不平，四時雷霆風雹聲。
- 天垂匹練相回縈，日月避隠韜光明，朝雲暮雨犬吠晴。
- 山腹人家真畫屏，亦有竹閣連松亭。
- 褰裳可登呼可譍，但愁蠻語無由聽。
- 我來泝峽纔幾程，所見如許心骨驚。
- 陽臺灧澦次第經，磨礪筆鋒吾敵勍。

## 拼音

- xia2 zhong1 cui4 bi4 he2 zheng1 rong2 ， pai2 kong1 bai3 zhi4 ru2 ceng2 cheng2 。
- zhong4 lou2 fu4 dao4 ming2 dan1 qing1 ， shen2 wan1 gui3 ke4 fu3 zao2 jing1 。
- ya0 ran2 lie4 ru4 wu4 bu4 beng1 ， fei1 liu2 xia4 chu1 xuan2 zhu1 ying1 。
- jing1 pei4 jia1 dao4 bin1 feng2 ying2 ， shuang1 feng1 xue3 e4 li4 wan4 bing1 。
- qi2 feng1 shi2 er4 jian4 xiao1 cheng2 ， zhen1 yan4 deng3 hao3 bu4 ke3 ping2 。
- tian1 zhu4 ba2 li4 qian1 ren4 qing2 ， tuan2 tuan2 shi2 gu3 ying2 yu4 bing1 。
- bang4 you3 yan2 xue2 ban4 kai1 jiong1 ， fei1 xian1 zhi1 zhai2 ning2 shen2 qing1 。
- xia1 ma0 xia4 yin3 fu4 bu4 ying2 ， bei4 fu4 yin1 he4 shen1 yao3 ming2 。
- jin1 bi4 man3 dong4 ceng2 yun2 sheng1 ， hong2 quan2 ling2 ling2 qin2 zhu4 ming2 。
- lin2 duan1 huang2 niu2 lao3 bu4 geng1 ， tan1 hui2 bai2 ri4 sui2 ren2 hang2 。
- shi2 ma3 zhi1 er3 meng4 ou3 ling2 ， shen2 ci2 xiao1 gu3 he2 keng1 keng1 。
- jiang1 liu2 wan4 gu3 yu4 bu4 ping2 ， si4 shi2 lei2 ting2 feng1 bao2 sheng1 。
- tian1 chui2 pi3 lian4 xiang1 hui2 ying2 ， ri4 yue4 bi4 yin3 tao1 guang1 ming2 ， chao2 yun2 mu4 yu3 quan3 fei4 qing2 。
- shan1 fu4 ren2 jia1 zhen1 hua4 ping2 ， yi4 you3 zhu2 ge2 lian2 song1 ting2 。
- qian1 shang0 ke3 deng1 hu1 ke3 ying1 ， dan4 chou2 man2 yu3 wu2 you2 ting1 。
- wo3 lai2 su4 xia2 cai2 ji1 cheng2 ， suo3 jian4 ru2 xu1 xin1 gu3 jing1 。
- yang2 tai2 yan4 yu4 ci4 di4 jing1 ， mo2 li4 bi3 feng1 wu2 di2 qing2 。

## 注释

## 译文

## 赏析
