---
id: wei-zong-wu-ci-yun-min-yu
title: 次韻憫雨
titlePinyin: ci4 yun4 min3 yu3
titleSlug: ci-yun-min-yu
author: 衛宗武
authorPinyin: wei4 zong1 wu3
authorSlug: wei-zong-wu
dynasty: 宋
dynastyPinyin: song4
dynastySlug: song
tags: []
---

## 正文

- 百穀仰雨而蕃滋，乃穎乃苞乃成實。
- 鍤雲方喜高下齊，大田俄報東南坼。
- 民窮至此噫亦甚，無年餓死其無日。
- 佛靈猶未致涓流，人力焉能施寸尺。
- 况當十室九室空，可堪百里千里赤。
- 仰天無路扣彼蒼，望雲自旦尋至黑。
- 一歲不稔百沴生，所憂豈止人艱食。
- 聲嗟氣歎方載途，屈莫求伸枉莫直。
- 繇來有感則有應，影響一機端可必。
- 時遷事改理不移，今日天工豈殊昔。
- 烹羊乃雨古語云，何假雷師起河伯。
- 調元贊化更有人，怪魃螟蝝俱蟄跡。
- 人心既悅天意從，利澤須能致甘澤。
- 油然沛然苗勃興，奚用象龍施五色。

## 拼音

- bai3 gu3 yang3 yu3 er2 fan1 zi1 ， nai3 ying3 nai3 bao1 nai3 cheng2 shi2 。
- cha1 yun2 fang1 xi3 gao1 xia4 qi2 ， da4 tian2 e2 bao4 dong1 nan2 che4 。
- min2 qiong2 zhi4 ci3 yi1 yi4 shen4 ， wu2 nian2 e4 si3 qi2 wu2 ri4 。
- fo2 ling2 you2 wei4 zhi4 juan1 liu2 ， ren2 li4 yan1 neng2 shi1 cun4 chi3 。
- kuang4 dang1 shi2 shi4 jiu3 shi4 kong1 ， ke3 kan1 bai3 li3 qian1 li3 chi4 。
- yang3 tian1 wu2 lu4 kou4 bi3 cang1 ， wang4 yun2 zi4 dan4 xun2 zhi4 hei1 。
- yi2 sui4 bu4 ren3 bai3 li4 sheng1 ， suo3 you1 qi3 zhi3 ren2 jian1 shi2 。
- sheng1 jie1 qi4 tan4 fang1 zai4 tu2 ， qu1 mo4 qiu2 shen1 wang3 mo4 zhi2 。
- yao2 lai2 you3 gan3 ze2 you3 ying1 ， ying3 xiang3 yi4 ji1 duan1 ke3 bi4 。
- shi2 qian1 shi4 gai3 li3 bu4 yi2 ， jin1 ri4 tian1 gong1 qi3 shu1 xi1 。
- peng1 yang2 nai3 yu3 gu3 yu3 yun2 ， he2 jia3 lei2 shi1 qi3 he2 bo2 。
- diao4 yuan2 zan4 hua4 geng4 you3 ren2 ， guai4 ba2 ming2 yuan2 ju4 zhe2 ji4 。
- ren2 xin1 ji4 yue4 tian1 yi4 cong2 ， li4 ze2 xu1 neng2 zhi4 gan1 ze2 。
- you2 ran2 pei4 ran2 miao2 bo2 xing1 ， xi1 yong4 xiang4 long2 shi1 wu3 se4 。

## 注释

## 译文

## 赏析
