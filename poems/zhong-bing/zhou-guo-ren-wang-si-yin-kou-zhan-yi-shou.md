---
id: zhong-bing-zhou-guo-ren-wang-si-yin-kou-zhan-yi-shou
title: 舟過仁王寺因口占一首
titlePinyin: zhou1 guo4 ren2 wang2 si4 yin1 kou3 zhan4 yi4 shou3
titleSlug: zhou-guo-ren-wang-si-yin-kou-zhan-yi-shou
author: 仲并
authorPinyin: zhong4 bing4
authorSlug: zhong-bing
dynasty: 宋
dynastyPinyin: song4
dynastySlug: song
tags: []
---

## 正文

- 平野綠遠近，晴山翠縱橫。
- 西風今日凉，天意濟此行。
- 居士十日病，快意身已輕。
- 逢寺聊少憩，山僧苦相迎。
- 豈爲餘事來，泉石鍾吾情。
- 風生本何意，松篁得之清。
- 向來城市口，無此笙竽聲。
- 坐久百念歇，一雨秋意生。
- 所恨二三子，無懷可同傾。
- 少日戒客氣，四十猶未平。
- 一事一錯誤，百年幾折肱。
- 不如謝公等，窮山掩柴扃。

## 拼音

- ping2 ye3 lü4 yuan3 jin4 ， qing2 shan1 cui4 zong4 heng2 。
- xi1 feng1 jin1 ri4 liang2 ， tian1 yi4 ji4 ci3 xing2 。
- ju1 shi4 shi2 ri4 bing4 ， kuai4 yi4 shen1 yi3 qing1 。
- feng2 si4 liao2 shao3 qi4 ， shan1 seng1 ku3 xiang1 ying2 。
- qi3 wei2 yu2 shi4 lai2 ， quan2 shi2 zhong1 wu2 qing2 。
- feng1 sheng1 ben3 he2 yi4 ， song1 huang2 de2 zhi1 qing1 。
- xiang4 lai2 cheng2 shi4 kou3 ， wu2 ci3 sheng1 yu2 sheng1 。
- zuo4 jiu3 bai3 nian4 xie1 ， yi4 yu3 qiu1 yi4 sheng1 。
- suo3 hen4 er4 san1 zi3 ， wu2 huai2 ke3 tong2 qing1 。
- shao3 ri4 jie4 ke4 qi4 ， si4 shi2 you2 wei4 ping2 。
- yi2 shi4 yi2 cuo4 wu4 ， bai3 nian2 ji1 zhe2 gong1 。
- bu4 ru2 xie4 gong1 deng3 ， qiong2 shan1 yan3 chai2 jiong1 。

## 注释

## 译文

## 赏析
