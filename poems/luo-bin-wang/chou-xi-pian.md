---
id: luo-bin-wang-chou-xi-pian
title: 疇昔篇
titlePinyin: chou2 xi1 pian1
titleSlug: chou-xi-pian
author: 駱賓王
authorPinyin: luo4 bin1 wang2
authorSlug: luo-bin-wang
dynasty: 唐
dynastyPinyin: tang2
dynastySlug: tang
tags: []
---

## 正文

- 少年重英俠，弱歲賤衣冠。
- 既託寰中賞，方承膝下歡。
- 遨遊灞水曲，風月洛城端。
- 且知無玉饌，誰肯逐金丸。
- 金丸玉饌盛繁華，自言輕侮季倫家。
- 五霸爭馳千里馬，三條競騖七香車。
- 掩映飛軒乘落照，參差步障引朝霞。
- 池中舊水如懸鏡，屋裏新妝不讓花。
- 意氣風雲倏如昨，歲月春秋屢回薄。
- 上苑頻經柳絮飛，中園幾見梅花落。
- 當時門客今何在？疇昔交朋已疎索。
- 莫教憔悴損容儀，會得高秋雲霧廓。
- 淹留坐帝鄉，無事積炎涼。
- 一朝披短褐，六載奉長廊。
- 賦文慙昔馬，執戟歎前揚。
- 揮戈出武帳，荷筆入文昌。
- 文昌隱隱皇城裏，由來奕奕多才子。
- 潘陸詞鋒駱驛飛，張曹翰苑縱橫起。
- 卿相未曾識，王侯寧見擬。
- 垂釣甘成白首翁，負薪何處逢知己？
- 判將運命賦窮通，從來奇舛任西東。
- 不應永棄同芻狗，且復飄颻類轉蓬。
- 容鬢年年異，春華歲歲同。
- 榮觀未盡禮，徇主欲申功。
- 脂車秣馬辭鄉國，縈轡西南使邛僰。
- 玉壘銅梁不易攀，地角天涯眇難測。
- 鶯囀蟬吟有悲望，鴻來雁度無音息。
- 陽關積霧萬里昏，劍閣連山千種色。
- 蜀路何悠悠，岷峯阻且修。
- 回腸隨九折，迸淚連雙流。
- 寒光千里暮，露氣二江秋。
- 長途看束馬，平水且沈牛。
- 華陽舊地標神制，石鏡蛾眉真秀麗。
- 諸葛才雄已號龍，公孫躍馬輕稱帝。
- 五丁卓犖多奇力，四士英靈富文藝。
- 雲氣橫開八陣形，橋形遙分七星勢。
- 川平煙霧開，遊戲錦城隈。
- 墉高龜望出，水淨雁文回。
- 尋姝入酒肆，訪客上琴臺。
- 不識金貂重，偏惜玉山頹。
- 他鄉冉冉消年月，帝里沈沈限城闕。
- 不見猿聲助客啼，唯聞旅思將花發。
- 我家迢遞關山裏，關山迢遞不可越。
- 故園梅柳尚餘春，來時勿使芳菲歇。
- 解鞅欲言歸，執袂愴多違。
- 北梁俱握手，南浦共沾衣。
- 別情傷去蓋，離念惜徂輝。
- 知音何所托，木落雁南飛。
- 回來望平陸，春來酒應熟。
- 相將菌閣臥青溪，且用藤杯泛黃菊。
- 十年不調爲貧賤，百日屢遷隨倚伏。
- 祗爲須求負郭田，使我再干州縣祿。
- 百年鬱鬱少騰遷，萬里遙遙入鏡川。
- 涘江拂潮衝白日，淮海長波接遠天。
- 叢竹凝朝露，孤山起暝煙。
- 賴有邊城月，常伴客旌懸。
- 東南美箭稱吳會，名都隱軫三江外。
- 塗山執玉應昌期，曲水開襟重文會。
- 仙鏑流音鳴鶴嶺，寶劍分輝落蛟瀨。
- 未看白馬對蘆芻，且覺浮雲似車蓋。
- 江南節序多，文酒屢經過。
- 共踏春江曲，俱唱采菱歌。
- 舟移疑入鏡，棹舉若乘波。
- 風光無限極，歸檝礙池荷。
- 眺聽烟霞正流眄，即從王事歸艫轉。
- 芝田花月屢裴回，金谷佳期重遊衍。
- 登高北望嗤梁叟，憑軾西征想潘掾。
- 峯開華岳聳疑蓮，水激龍門急如箭。
- 人事謝光陰，俄遭霜露侵。
- 偷存七尺影，分沒九泉深。
- 窮途行泣玉，憤路未藏金。
- 茹荼空有歎，懷橘獨傷心。
- 年來歲去成銷鑠，懷抱心期漸寥落。
- 挂冠裂冕已辭榮，南畝東臯事耕鑿。
- 賓階客院常疏散，蓬徑柴扉終寂寞。
- 自有林泉堪隱棲，何必山中事丘壑。
- 我住青門外，家臨素滻濱。
- 遙瞻丹鳳闕，斜望黑龍津。
- 荒衢通獵騎，窮巷抵樵輪。
- 時有桃源客，來訪竹林人。
- 昨夜琴聲奏悲調，旭旦含顰不成笑。
- 果乘驄馬發囂書，復道郎官稟綸誥。
- 冶長非罪曾縲絏，長孺然灰也經溺。
- 高門有閱不圖封，峻筆無聞歛敷妙。
- 適離京兆謗，還從御史彈。
- 炎威資夏景，平曲況秋翰。
- 畫地終難入，書空自不安。
- 吹毛未可待，搖尾且求餐。
- 丈夫坎壈多愁疾，契闊迍邅盡今日。
- 慎罰寧憑兩造辭，嚴科直挂三章律。
- 鄒衍銜悲繫燕獄，李斯抱怨拘秦桎。
- 不應白髮頓成絲，直爲黃沙暗如漆。
- 紫禁終難呌，朱門不易排。
- 驚魂聞葉落，危魄逐輪埋。
- 霜威遙有厲，雪【枉】遂無階。
- 含冤欲誰道，飲氣獨居懷。
- 忽聞驛使發關東，傳道天波萬里通。
- 涸鱗去轍還遊海，幽禽釋網便翔空。
- 舜澤堯曦方有極，讒言巧佞儻無窮。
- 誰能跼迹依三輔，會就商山訪四翁。

## 拼音

- shao4 nian2 zhong4 ying1 xia2 ， ruo4 sui4 jian4 yi1 guan1 。
- ji4 tuo1 huan2 zhong1 shang3 ， fang1 cheng2 xi1 xia4 huan1 。
- ao2 you2 ba4 shui3 qu3 ， feng1 yue4 luo4 cheng2 duan1 。
- qie3 zhi1 wu2 yu4 zhuan4 ， shui2 ken3 zhu2 jin1 wan2 。
- jin1 wan2 yu4 zhuan4 sheng4 fan2 hua2 ， zi4 yan2 qing1 wu3 ji4 lun2 jia1 。
- wu3 ba4 zheng1 chi2 qian1 li3 ma3 ， san1 tiao2 jing4 wu4 qi1 xiang1 ju1 。
- yan3 ying4 fei1 xuan1 cheng2 luo4 zhao4 ， can1 cha4 bu4 zhang4 yin3 zhao1 xia2 。
- chi2 zhong1 jiu4 shui3 ru2 xuan2 jing4 ， wu1 li3 xin1 zhuang1 bu2 rang4 hua1 。
- yi4 qi4 feng1 yun2 shu1 ru2 zuo2 ， sui4 yue4 chun1 qiu1 lü3 hui2 bao2 。
- shang4 yuan4 bin1 jing1 liu3 xu4 fei1 ， zhong1 yuan2 ji1 jian4 mei2 hua1 luo4 。
- dang1 shi2 men2 ke4 jin1 he2 zai4 ？ chou2 xi1 jiao1 peng2 yi3 shu1 suo3 。
- mo4 jiao4 qiao2 cui4 sun3 rong2 yi2 ， hui4 de2 gao1 qiu1 yun2 wu4 kuo4 。
- yan1 liu2 zuo4 di4 xiang1 ， wu2 shi4 ji1 yan2 liang2 。
- yi4 zhao1 pi1 duan3 he4 ， liu4 zai4 feng4 chang2 lang2 。
- fu4 wen2 can2 xi1 ma3 ， zhi2 ji3 tan4 qian2 yang2 。
- hui1 ge1 chu1 wu3 zhang4 ， he2 bi3 ru4 wen2 chang1 。
- wen2 chang1 yin3 yin3 huang2 cheng2 li3 ， you2 lai2 yi4 yi4 duo1 cai2 zi3 。
- pan1 lu4 ci2 feng1 luo4 yi4 fei1 ， zhang1 cao2 han4 yuan4 zong4 heng2 qi3 。
- qing1 xiang4 wei4 ceng2 shi2 ， wang2 hou2 ning2 jian4 ni3 。
- chui2 diao4 gan1 cheng2 bai2 shou3 weng1 ， fu4 xin1 he2 chu3 feng2 zhi1 ji3 ？
- pan4 jiang1 yun4 ming4 fu4 qiong2 tong1 ， cong2 lai2 qi2 chuan3 ren4 xi1 dong1 。
- bu4 ying1 yong3 qi4 tong2 chu2 gou3 ， qie3 fu4 piao1 yao2 lei4 zhuan3 peng2 。
- rong2 bin4 nian2 nian2 yi4 ， chun1 hua2 sui4 sui4 tong2 。
- rong2 guan1 wei4 jin4 li3 ， xun4 zhu3 yu4 shen1 gong1 。
- zhi1 ju1 mo4 ma3 ci2 xiang1 guo2 ， ying2 pei4 xi1 nan2 shi3 qiong2 bo2 。
- yu4 lei3 tong2 liang2 bu2 yi4 pan1 ， di4 jiao3 tian1 ya2 miao3 nan2 ce4 。
- ying1 zhuan4 chan2 yin2 you3 bei1 wang4 ， hong2 lai2 yan4 du4 wu2 yin1 xi1 。
- yang2 guan1 ji1 wu4 wan4 li3 hun1 ， jian4 ge2 lian2 shan1 qian1 zhong3 se4 。
- shu3 lu4 he2 you1 you1 ， min2 feng1 zu3 qie3 xiu1 。
- hui2 chang2 sui2 jiu3 zhe2 ， beng4 lei4 lian2 shuang1 liu2 。
- han2 guang1 qian1 li3 mu4 ， lu4 qi4 er4 jiang1 qiu1 。
- chang2 tu2 kan4 shu4 ma3 ， ping2 shui3 qie3 shen3 niu2 。
- hua2 yang2 jiu4 di4 biao1 shen2 zhi4 ， shi2 jing4 e2 mei2 zhen1 xiu4 li2 。
- zhu1 ge3 cai2 xiong2 yi3 hao4 long2 ， gong1 sun1 yue4 ma3 qing1 cheng1 di4 。
- wu3 ding1 zhuo2 luo4 duo1 qi2 li4 ， si4 shi4 ying1 ling2 fu4 wen2 yi4 。
- yun2 qi4 heng2 kai1 ba1 zhen4 xing2 ， qiao2 xing2 yao2 fen1 qi1 xing1 shi4 。
- chuan1 ping2 yan1 wu4 kai1 ， you2 xi4 jin3 cheng2 wei1 。
- yong1 gao1 gui1 wang4 chu1 ， shui3 jing4 yan4 wen2 hui2 。
- xun2 shu1 ru4 jiu3 si4 ， fang3 ke4 shang4 qin2 tai2 。
- bu4 shi2 jin1 diao1 zhong4 ， pian1 xi1 yu4 shan1 tui2 。
- ta1 xiang1 ran3 ran3 xiao1 nian2 yue4 ， di4 li3 shen3 shen3 xian4 cheng2 que4 。
- bu2 jian4 yuan2 sheng1 zhu4 ke4 ti2 ， wei2 wen2 lü3 si1 jiang1 hua1 fa1 。
- wo3 jia1 tiao2 di4 guan1 shan1 li3 ， guan1 shan1 tiao2 di4 bu4 ke3 yue4 。
- gu4 yuan2 mei2 liu3 shang4 yu2 chun1 ， lai2 shi2 wu4 shi3 fang1 fei1 xie1 。
- jie3 yang1 yu4 yan2 gui1 ， zhi2 mei4 chuang4 duo1 wei2 。
- bei3 liang2 ju4 wo4 shou3 ， nan2 pu3 gong4 zhan1 yi1 。
- bie2 qing2 shang1 qu4 gai4 ， li2 nian4 xi1 cu2 hui1 。
- zhi1 yin1 he2 suo3 tuo1 ， mu4 luo4 yan4 nan2 fei1 。
- hui2 lai2 wang4 ping2 lu4 ， chun1 lai2 jiu3 ying1 shu2 。
- xiang1 jiang1 jun1 ge2 wo4 qing1 xi1 ， qie3 yong4 teng2 bei1 fan4 huang2 ju2 。
- shi2 nian2 bu2 diao4 wei2 pin2 jian4 ， bai3 ri4 lü3 qian1 sui2 yi3 fu2 。
- zhi1 wei2 xu1 qiu2 fu4 guo1 tian2 ， shi3 wo3 zai4 gan1 zhou1 xian4 lu4 。
- bai3 nian2 yu4 yu4 shao3 teng2 qian1 ， wan4 li3 yao2 yao2 ru4 jing4 chuan1 。
- si4 jiang1 fu2 chao2 chong1 bai2 ri4 ， huai2 hai3 chang2 bo1 jie1 yuan3 tian1 。
- cong2 zhu2 ning2 chao2 lu4 ， gu1 shan1 qi3 ming2 yan1 。
- lai4 you3 bian1 cheng2 yue4 ， chang2 ban4 ke4 jing1 xuan2 。
- dong1 nan2 mei3 jian4 cheng1 wu2 hui4 ， ming2 dou1 yin3 zhen3 san1 jiang1 wai4 。
- tu2 shan1 zhi2 yu4 ying1 chang1 qi1 ， qu1 shui3 kai1 jin1 zhong4 wen2 hui4 。
- xian1 di2 liu2 yin1 ming2 he4 ling3 ， bao3 jian4 fen1 hui1 luo4 jiao1 lai4 。
- wei4 kan4 bai2 ma3 dui4 lu2 chu2 ， qie3 jue2 fu2 yun2 si4 ju1 gai4 。
- jiang1 nan2 jie2 xu4 duo1 ， wen2 jiu3 lü3 jing1 guo4 。
- gong4 ta4 chun1 jiang1 qu3 ， ju4 chang4 cai3 ling2 ge1 。
- zhou1 yi2 yi2 ru4 jing4 ， zhao4 ju3 ruo4 cheng2 bo1 。
- feng1 guang1 wu2 xian4 ji2 ， gui1 ji2 ai4 chi2 he2 。
- tiao4 ting1 yan1 xia2 zheng4 liu2 mian3 ， ji2 cong2 wang2 shi4 gui1 lu2 zhuan3 。
- zhi1 tian2 hua1 yue4 lü3 pei2 hui2 ， jin1 gu3 jia1 qi1 zhong4 you2 yan3 。
- deng1 gao1 bei3 wang4 chi1 liang2 sou3 ， ping2 shi4 xi1 zheng1 xiang3 pan1 yuan4 。
- feng1 kai1 hua2 yue4 song3 yi2 lian2 ， shui3 ji1 long2 men2 ji2 ru2 jian4 。
- ren2 shi4 xie4 guang1 yin1 ， e2 zao1 shuang1 lu4 qin1 。
- tou1 cun2 qi1 chi3 ying3 ， fen1 mei2 jiu3 quan2 shen1 。
- qiong2 tu2 xing2 qi4 yu4 ， fen4 lu4 wei4 cang2 jin1 。
- ru2 tu2 kong1 you3 tan4 ， huai2 ju2 du2 shang1 xin1 。
- nian2 lai2 sui4 qu4 cheng2 xiao1 shuo4 ， huai2 bao4 xin1 qi1 jian4 liao2 luo4 。
- gua4 guan1 lie4 mian3 yi3 ci2 rong2 ， nan2 mu3 dong1 gao1 shi4 geng1 zao2 。
- bin1 jie1 ke4 yuan4 chang2 shu1 san4 ， peng2 jing4 chai2 fei1 zhong1 ji4 mo4 。
- zi4 you3 lin2 quan2 kan1 yin3 qi1 ， he2 bi4 shan1 zhong1 shi4 qiu1 he4 。
- wo3 zhu4 qing1 men2 wai4 ， jia1 lin2 su4 chan3 bin1 。
- yao2 zhan1 dan1 feng4 que4 ， xie2 wang4 hei1 long2 jin1 。
- huang1 qu2 tong1 lie4 qi2 ， qiong2 xiang4 di3 qiao2 lun2 。
- shi2 you3 tao2 yuan2 ke4 ， lai2 fang3 zhu2 lin2 ren2 。
- zuo2 ye4 qin2 sheng1 zou4 bei1 diao4 ， xu4 dan4 han2 pin2 bu4 cheng2 xiao4 。
- guo3 cheng2 cong1 ma3 fa1 xiao1 shu1 ， fu4 dao4 lang2 guan1 bing3 lun2 gao4 。
- ye3 chang2 fei1 zui4 ceng2 lei2 xie4 ， chang2 ru2 ran2 hui1 ye3 jing1 ni4 。
- gao1 men2 you3 yue4 bu4 tu2 feng1 ， jun4 bi3 wu2 wen2 lian3 fu1 miao4 。
- shi4 li2 jing1 zhao4 bang4 ， huan2 cong2 yu4 shi3 dan4 。
- yan2 wei1 zi1 xia4 jing3 ， ping2 qu3 kuang4 qiu1 han4 。
- hua4 di4 zhong1 nan2 ru4 ， shu1 kong1 zi4 bu4 an1 。
- chui1 mao2 wei4 ke3 dai4 ， yao2 wei3 qie3 qiu2 can1 。
- zhang4 fu0 kan3 lan3 duo1 chou2 ji2 ， qi4 kuo4 zhun1 zhan1 jin4 jin1 ri4 。
- shen4 fa2 ning2 ping2 liang3 zao4 ci2 ， yan2 ke1 zhi2 gua4 san1 zhang1 lü4 。
- zou1 yan3 xian2 bei1 xi4 yan4 yu4 ， li3 si1 bao4 yuan4 ju1 qin2 zhi4 。
- bu4 ying1 bai2 fa4 dun4 cheng2 si1 ， zhi2 wei2 huang2 sha1 an4 ru2 qi1 。
- zi3 jin4 zhong1 nan2 jiao4 ， zhu1 men2 bu2 yi4 pai2 。
- jing1 hun2 wen2 ye4 luo4 ， wei1 po4 zhu2 lun2 mai2 。
- shuang1 wei1 yao2 you3 li4 ， xue3 【 wang3 】 sui4 wu2 jie1 。
- han2 yuan1 yu4 shui2 dao4 ， yin3 qi4 du2 ju1 huai2 。
- hu1 wen2 yi4 shi3 fa1 guan1 dong1 ， chuan2 dao4 tian1 bo1 wan4 li3 tong1 。
- he2 lin2 qu4 zhe2 huan2 you2 hai3 ， you1 qin2 shi4 wang3 bian4 xiang2 kong1 。
- shun4 ze2 yao2 xi1 fang1 you3 ji2 ， chan2 yan2 qiao3 ning4 tang3 wu2 qiong2 。
- shui2 neng2 ju2 ji4 yi1 san1 fu3 ， hui4 jiu4 shang1 shan1 fang3 si4 weng1 。

## 注释

## 译文

## 赏析
