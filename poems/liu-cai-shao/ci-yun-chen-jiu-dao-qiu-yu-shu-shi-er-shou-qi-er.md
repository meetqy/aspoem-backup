---
id: liu-cai-shao-ci-yun-chen-jiu-dao-qiu-yu-shu-shi-er-shou-qi-er
title: 次韻陳久道秋雨書事二首  其二
titlePinyin: ci4 yun4 chen2 jiu3 dao4 qiu1 yu3 shu1 shi4 er4 shou3     qi2 er4
titleSlug: ci-yun-chen-jiu-dao-qiu-yu-shu-shi-er-shou-qi-er
author: 劉才邵
authorPinyin: liu2 cai2 shao4
authorSlug: liu-cai-shao
dynasty: 宋
dynastyPinyin: song4
dynastySlug: song
tags: []
---

## 正文

- 蕭蕭凉氣增，發興殊不惡。
- 長煙拂秋暈，小雨滑溪涸。
- 夜長蟲語乏，池冷蓮衣落。
- 崇蘭媚深靜，晚菊甘寂寞。
- 寒姿曉更鮮，芳氣初不索。
- 譬彼幽閑女，靜飾保纖弱。
- 又如耿介士，逸志卑燕雀。
- 無心競紛華，何處生隕穫。
- 知君深悟此，高歌寫真樂。
- 悠然脱塵鞅，寸田本恢廓。

## 拼音

- xiao1 xiao1 liang2 qi4 zeng1 ， fa1 xing1 shu1 bu2 e4 。
- chang2 yan1 fu2 qiu1 yun4 ， xiao3 yu3 hua2 xi1 he2 。
- ye4 chang2 chong2 yu3 fa2 ， chi2 leng3 lian2 yi1 luo4 。
- chong2 lan2 mei4 shen1 jing4 ， wan3 ju2 gan1 ji4 mo4 。
- han2 zi1 xiao3 geng4 xian1 ， fang1 qi4 chu1 bu4 suo3 。
- pi4 bi3 you1 xian2 nü3 ， jing4 shi4 bao3 xian1 ruo4 。
- you4 ru2 geng3 jie4 shi4 ， yi4 zhi4 bei1 yan4 que4 。
- wu2 xin1 jing4 fen1 hua2 ， he2 chu3 sheng1 yun3 huo4 。
- zhi1 jun1 shen1 wu4 ci3 ， gao1 ge1 xie3 zhen1 le4 。
- you1 ran2 tuo1 chen2 yang1 ， cun4 tian2 ben3 hui1 kuo4 。

## 注释

## 译文

## 赏析
