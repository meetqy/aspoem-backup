---
id: li-chu-quan-liu-bie-fan-yuan-chang-er-shi-ba-yun
title: 留別范元長二十八韵
titlePinyin: liu2 bie2 fan4 yuan2 chang2 er4 shi2 ba1 yun4
titleSlug: liu-bie-fan-yuan-chang-er-shi-ba-yun
author: 李處權
authorPinyin: li3 chu3 quan2
authorSlug: li-chu-quan
dynasty: 宋
dynastyPinyin: song4
dynastySlug: song
tags: []
---

## 正文

- 博洽人爲史，循良吏得師。
- 謀謨當啟沃，出處繫安危。
- 鶚立通丹地，龍章近赤墀。
- 咨詢唐典故，筆削漢官儀。
- 結客多青眼，承家最白眉。
- 浩然無害氣，汪若有容陂。
- 慎獨仍三省，操危任百罹。
- 誰嘲玄尚白，自信涅非緇。
- 俯仰俱無怍，幽明兩不欺。
- 愛君心匪石，憂國鬢成絲。
- 劵外真毫末，樊中足坦夷。
- 閉門因拂袖，展卷代支頤。
- 遠覽迷千古，高懷自一時。
- 海非蠡可測，豹豈管能窺。
- 能事推天禄，威名到月支。
- 孔融徴已晚，安石起何遲。
- 不待南飛雁，貪懸左顧龜。
- 向來鸚鵡賦，此去鳯凰池。
- 揭揭英靈氣，巍巍柱石姿。
- 衮衣須我補，霖雨更誰爲。
- 賤子端何者，先生頗識之。
- 幾年當顧盼，今日倒鑪錘。
- 解榻徐生入，彈冠貢子知。
- 青蠅休點污，白璧漫瑕疵。
- 鍊句終乖律，看書正闕疑。
- 地偏如有避，交淡欲無私。
- 瘦馬終千里，寒灰待一吹。
- 西江如可激，畢命守軒帷。

## 拼音

- bo2 qia4 ren2 wei2 shi3 ， xun2 liang2 li4 de2 shi1 。
- mou2 mo2 dang1 qi3 wo4 ， chu1 chu3 xi4 an1 wei1 。
- e4 li4 tong1 dan1 di4 ， long2 zhang1 jin4 chi4 chi2 。
- zi1 xun2 tang2 dian3 gu4 ， bi3 xiao1 han4 guan1 yi2 。
- jie2 ke4 duo1 qing1 yan3 ， cheng2 jia1 zui4 bai2 mei2 。
- hao4 ran2 wu2 hai4 qi4 ， wang1 ruo4 you3 rong2 bei1 。
- shen4 du2 reng2 san1 sheng3 ， cao1 wei1 ren4 bai3 li2 。
- shui2 chao2 xuan2 shang4 bai2 ， zi4 xin4 nie4 fei1 zi1 。
- fu3 yang3 ju4 wu2 zuo4 ， you1 ming2 liang3 bu4 qi1 。
- ai4 jun1 xin1 fei3 shi2 ， you1 guo2 bin4 cheng2 si1 。
- juan4 wai4 zhen1 hao2 mo4 ， fan2 zhong1 zu2 tan3 yi2 。
- bi4 men2 yin1 fu2 xiu4 ， zhan3 juan4 dai4 zhi1 yi2 。
- yuan3 lan3 mi2 qian1 gu3 ， gao1 huai2 zi4 yi4 shi2 。
- hai3 fei1 li2 ke3 ce4 ， bao4 qi3 guan3 neng2 kui1 。
- neng2 shi4 tui1 tian1 lu4 ， wei1 ming2 dao4 yue4 zhi1 。
- kong3 rong2 zhi3 yi3 wan3 ， an1 shi2 qi3 he2 chi2 。
- bu2 dai4 nan2 fei1 yan4 ， tan1 xuan2 zuo3 gu4 gui1 。
- xiang4 lai2 ying1 wu3 fu4 ， ci3 qu4 feng4 huang2 chi2 。
- jie1 jie1 ying1 ling2 qi4 ， wei1 wei1 zhu4 shi2 zi1 。
- gun3 yi1 xu1 wo3 bu3 ， lin2 yu3 geng4 shui2 wei2 。
- jian4 zi3 duan1 he2 zhe3 ， xian1 sheng0 po1 shi2 zhi1 。
- ji1 nian2 dang1 gu4 pan4 ， jin1 ri4 dao3 lu2 chui2 。
- jie3 ta4 xu2 sheng1 ru4 ， dan4 guan1 gong4 zi3 zhi1 。
- qing1 ying2 xiu1 dian3 wu1 ， bai2 bi4 man4 xia2 ci1 。
- lian4 ju4 zhong1 guai1 lü4 ， kan4 shu1 zheng4 que4 yi2 。
- di4 pian1 ru2 you3 bi4 ， jiao1 dan4 yu4 wu2 si1 。
- shou4 ma3 zhong1 qian1 li3 ， han2 hui1 dai4 yi4 chui1 。
- xi1 jiang1 ru2 ke3 ji1 ， bi4 ming4 shou3 xuan1 wei2 。

## 注释

## 译文

## 赏析
