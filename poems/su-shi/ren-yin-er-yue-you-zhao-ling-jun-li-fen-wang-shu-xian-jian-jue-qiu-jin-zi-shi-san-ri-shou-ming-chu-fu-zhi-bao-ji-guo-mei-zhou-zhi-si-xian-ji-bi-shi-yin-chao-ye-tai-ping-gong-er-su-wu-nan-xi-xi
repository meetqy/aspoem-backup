---
id: su-shi-ren-yin-er-yue-you-zhao-ling-jun-li-fen-wang-shu-xian-jian-jue-qiu-jin-zi-shi-san-ri-shou-ming-chu-fu-zhi-bao-ji-guo-mei-zhou-zhi-si-xian-ji-bi-shi-yin-chao-ye-tai-ping-gong-er-su-wu-nan-xi-xi-tang-sui-bing-nan-shan-er-xi-zhi-lou-guan-da-qin-si-yan-sheng-guan-xian-you-tan-shi-jiu-ri-nai-gui-zuo-shi-wu-bai-yan-yi-ji-fan-suo-jing-li-zhe-ji-zi-you
title: 壬寅二月有詔令郡吏分往屬縣減决囚禁自十三日受命出府至寶雞虢郿盩厔四縣既畢事因朝謁太平宮而宿於南溪溪堂遂並南山而西至樓觀大秦寺延生觀仙遊潭十九日乃歸作詩五百言以記凡所經歷者寄子由
titlePinyin: ren2 yin2 er4 yue4 you3 zhao4 ling4 jun4 li4 fen1 wang3 shu3 xian4 jian3 jue2 qiu2 jin4 zi4 shi2 san1 ri4 shou4 ming4 chu1 fu3 zhi4 bao3 ji1 guo2 mei2 zhou1 zhi4 si4 xian4 ji4 bi4 shi4 yin1 chao2 ye4 tai4 ping2 gong1 er2 su4 wu1 nan2 xi1 xi1 tang2 sui4 bing4 nan2 shan1 er2 xi1 zhi4 lou2 guan1 da4 qin2 si4 yan2 sheng1 guan1 xian1 you2 tan2 shi2 jiu3 ri4 nai3 gui1 zuo4 shi1 wu3 bai3 yan2 yi3 ji4 fan2 suo3 jing1 li4 zhe3 ji4 zi3 you2
titleSlug: ren-yin-er-yue-you-zhao-ling-jun-li-fen-wang-shu-xian-jian-jue-qiu-jin-zi-shi-san-ri-shou-ming-chu-fu-zhi-bao-ji-guo-mei-zhou-zhi-si-xian-ji-bi-shi-yin-chao-ye-tai-ping-gong-er-su-wu-nan-xi-xi-tang-sui-bing-nan-shan-er-xi-zhi-lou-guan-da-qin-si-yan-sheng-guan-xian-you-tan-shi-jiu-ri-nai-gui-zuo-shi-wu-bai-yan-yi-ji-fan-suo-jing-li-zhe-ji-zi-you
author: 蘇軾
authorPinyin: su1 shi4
authorSlug: su-shi
dynasty: 宋
dynastyPinyin: song4
dynastySlug: song
tags: []
---

## 正文

- 遠人罹水旱，王命釋俘囚。
- 分縣傳明詔，尋山得勝遊。
- 蕭條初出郭，曠蕩實消憂。
- 薄暮來孤鎮，登臨憶武侯。
- 崢嶸依絕壁，蒼茫瞰奔流。
- 半夜人呼急，橫空火氣浮。
- 天遥殊不辨，風急已難收。
- 曉入陳倉縣，猶餘賣酒樓。
- 烟煤已狼藉，吏卒尚呀咻。
- 雞嶺雲霞古，龍宮殿宇幽。
- 南山連大散，歸路走吾州。
- 欲往安能遂，將還爲少留。
- 回趨西虢道，却渡小河洲。
- 聞道磻溪石，猶存渭水頭。
- 蒼崖雖有迹，大釣本無鈎。
- 東去過郿塢，孤城象漢劉。
- 誰言董公健，竟復伍孚仇。
- 白刃俄生肘，黄金謾似丘。
- 平生聞太白，一見駐行騶。
- 鼓角誰能試，風雷果致不。
- 巌崖已奇絕，冰雪更琱鎪。
- 春旱憂無麥，山靈喜有湫。
- 蛟龍懶方睡，瓶罐小容偷。
- 二曲林泉勝，三川氣象侔。
- 近山麰麥早，臨水竹篁脩。
- 先帝膺符命，行宮畫冕旒。
- 侍臣簪武弁，女樂抱箜篌。
- 秘殿開金鎖，神人控玉虬。
- 黑衣橫巨劍，被髮凜雙眸。
- 邂逅逢佳士，相將弄彩舟。
- 投篙披綠荇，濯足亂清溝。
- 晚宿南溪上，森如水國秋。
- 遶湖栽翠密，終夜響颼飀。
- 冒曉窮幽邃，操戈畏炳彪。
- 尹生猶有宅，老氏舊停輈。
- 問道遺蹤在，登仙往事悠。
- 御風歸汗漫，閱世似蜉蝣。
- 羽客知人意，瑶琴繫馬鞦。
- 不辭山寺遠，來作鹿鳴呦。
- 帝子傳聞李，巌堂髣像緱。
- 輕風幃幔卷，落日髻鬟愁。
- 入谷驚蒙密，登坡費挽摟。
- 亂峰攙似槊，一水澹如油。
- 中使何年到，金龍自古投。
- 千重橫翠石，百丈見游鯈。
- 最愛泉鳴洞，初嘗雪入喉。
- 滿瓶雖可致，洗耳歎無由。
- 忽憶尋蟆培，方冬脫鹿裘。
- 山川良甚似，水石亦堪儔。
- 惟有泉傍飲，無人自獻酬。

## 拼音

- yuan3 ren2 li2 shui3 han4 ， wang2 ming4 shi4 fu2 qiu2 。
- fen1 xian4 chuan2 ming2 zhao4 ， xun2 shan1 de2 sheng4 you2 。
- xiao1 tiao2 chu1 chu1 guo1 ， kuang4 dang4 shi2 xiao1 you1 。
- bo2 mu4 lai2 gu1 zhen4 ， deng1 lin2 yi4 wu3 hou2 。
- zheng1 rong2 yi1 jue2 bi4 ， cang1 mang2 kan4 ben1 liu2 。
- ban4 ye4 ren2 hu1 ji2 ， heng2 kong1 huo3 qi4 fu2 。
- tian1 yao2 shu1 bu2 bian4 ， feng1 ji2 yi3 nan2 shou1 。
- xiao3 ru4 chen2 cang1 xian4 ， you2 yu2 mai4 jiu3 lou2 。
- yan1 mei2 yi3 lang2 ji2 ， li4 zu2 shang4 ya0 xiu1 。
- ji1 ling3 yun2 xia2 gu3 ， long2 gong1 dian4 yu3 you1 。
- nan2 shan1 lian2 da4 san4 ， gui1 lu4 zou3 wu2 zhou1 。
- yu4 wang3 an1 neng2 sui4 ， jiang1 huan2 wei2 shao3 liu2 。
- hui2 qu1 xi1 guo2 dao4 ， que4 du4 xiao3 he2 zhou1 。
- wen2 dao4 pan2 xi1 shi2 ， you2 cun2 wei4 shui3 tou2 。
- cang1 ya2 sui1 you3 ji4 ， da4 diao4 ben3 wu2 gou1 。
- dong1 qu4 guo4 mei2 wu4 ， gu1 cheng2 xiang4 han4 liu2 。
- shui2 yan2 dong3 gong1 jian4 ， jing4 fu4 wu3 fu2 chou2 。
- bai2 ren4 e2 sheng1 zhou3 ， huang2 jin1 man2 si4 qiu1 。
- ping2 sheng1 wen2 tai4 bai2 ， yi2 jian4 zhu4 xing2 zou1 。
- gu3 jiao3 shui2 neng2 shi4 ， feng1 lei2 guo3 zhi4 bu4 。
- yan2 ya2 yi3 qi2 jue2 ， bing1 xue3 geng4 diao1 sou1 。
- chun1 han4 you1 wu2 mai4 ， shan1 ling2 xi3 you3 qiu1 。
- jiao1 long2 lan3 fang1 shui4 ， ping2 guan4 xiao3 rong2 tou1 。
- er4 qu1 lin2 quan2 sheng4 ， san1 chuan1 qi4 xiang4 mou2 。
- jin4 shan1 mou2 mai4 zao3 ， lin2 shui3 zhu2 huang2 xiu1 。
- xian1 di4 ying1 fu2 ming4 ， xing2 gong1 hua4 mian3 liu2 。
- shi4 chen2 zan1 wu3 bian4 ， nü3 le4 bao4 kong1 hou2 。
- mi4 dian4 kai1 jin1 suo3 ， shen2 ren2 kong4 yu4 qiu2 。
- hei1 yi1 heng2 ju4 jian4 ， bei4 fa4 lin3 shuang1 mou2 。
- xie4 hou4 feng2 jia1 shi4 ， xiang1 jiang1 nong4 cai3 zhou1 。
- tou2 gao1 pi1 lü4 xing4 ， zhuo2 zu2 luan4 qing1 gou1 。
- wan3 su4 nan2 xi1 shang4 ， sen1 ru2 shui3 guo2 qiu1 。
- rao4 hu2 zai1 cui4 mi4 ， zhong1 ye4 xiang3 sou1 liu2 。
- mao4 xiao3 qiong2 you1 sui4 ， cao1 ge1 wei4 bing3 biao1 。
- yin3 sheng1 you2 you3 zhai2 ， lao3 shi4 jiu4 ting2 zhou1 。
- wen4 dao4 yi2 zong1 zai4 ， deng1 xian1 wang3 shi4 you1 。
- yu4 feng1 gui1 han4 man4 ， yue4 shi4 si4 fu2 you2 。
- yu3 ke4 zhi1 ren2 yi4 ， yao2 qin2 xi4 ma3 qiu1 。
- bu4 ci2 shan1 si4 yuan3 ， lai2 zuo4 lu4 ming2 you1 。
- di4 zi3 chuan2 wen2 li3 ， yan2 tang2 fang3 xiang4 gou1 。
- qing1 feng1 wei2 man4 juan4 ， luo4 ri4 ji4 huan2 chou2 。
- ru4 gu3 jing1 meng2 mi4 ， deng1 po1 fei4 wan3 lou3 。
- luan4 feng1 chan1 si4 shuo4 ， yi4 shui3 dan4 ru2 you2 。
- zhong1 shi3 he2 nian2 dao4 ， jin1 long2 zi4 gu3 tou2 。
- qian1 chong2 heng2 cui4 shi2 ， bai3 zhang4 jian4 you2 tiao2 。
- zui4 ai4 quan2 ming2 dong4 ， chu1 chang2 xue3 ru4 hou2 。
- man3 ping2 sui1 ke3 zhi4 ， xi3 er3 tan4 wu2 you2 。
- hu1 yi4 xun2 ma0 pei2 ， fang1 dong1 tuo1 lu4 qiu2 。
- shan1 chuan1 liang2 shen4 si4 ， shui3 shi2 yi4 kan1 chou2 。
- wei2 you3 quan2 bang4 yin3 ， wu2 ren2 zi4 xian4 chou2 。

## 注释

## 译文

## 赏析
