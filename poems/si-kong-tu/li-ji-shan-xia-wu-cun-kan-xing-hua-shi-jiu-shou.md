---
id: si-kong-tu-li-ji-shan-xia-wu-cun-kan-xing-hua-shi-jiu-shou
title: 力疾山下吳村看杏花十九首
titlePinyin: li4 ji2 shan1 xia4 wu2 cun1 kan4 xing4 hua1 shi2 jiu3 shou3
titleSlug: li-ji-shan-xia-wu-cun-kan-xing-hua-shi-jiu-shou
author: 司空圖
authorPinyin: si1 kong1 tu2
authorSlug: si-kong-tu
dynasty: 唐
dynastyPinyin: tang2
dynastySlug: tang
tags: []
---

## 正文

- 春來漸覺一川明，馬上繁花作陣迎。
- 掉臂只將詩酒敵，不勞金鼓助橫行。
- 閶闔曾排捧禦爐，猶看曉月認金鋪。
- 羸形不畫淩煙閣，只為微才激壯圖。
- 鏡留雪鬢暖消無，春到梨花日又晡。
- 移取扶桑階下種，年年看長礙金烏。
- 折來未盡不須休，年少爭來莫與留。
- 更願狂風知我意，一時吹向海西頭。
- 才情百巧鬥風光，卻笑雕花刻葉忙。
- 熨帖新巾來與裹，猶看騰踏少年場。
- 浮世榮枯總不知，且憂花陣被風欺。
- 儂家自有麒麟閣，第一功名只賞詩。
- 白衫裁袖本教寬，朱紫由來亦一般。
- 王老小兒吹笛看，我儂試舞爾儂看。
- 單床薄被又羈棲，待到花開亦甚迷。
- 若道折多還有罪，只應鶯囀是金雞。
- 近來桃李半燒枯，歸臥鄉園只老夫。
- 莫算明年人在否，不知花得更開無。
- 漢王何事損精神，花滿深宮不見春。
- 穠豔三千臨粉鏡，獨悲掩面李夫人。
- 能豔能芳自一家，勝鸞勝鳳勝煙霞。
- 客來須共醒醒看，碾盡明昌幾角茶。
- 造化無端欲自神，裁紅剪翠為新春。
- 不如分減閒心力，更助英豪濟活人。
- 徘徊自勸莫沾纓，分付年年穀口鶯。
- 卻賴無情容易別，有情早個不勝情。
- 閒步偏宜舞袖迎，春光何事獨無情。
- 垂楊合是詩家物，只愛敷溪道北生。
- 亦知王大是昌齡，杜二其如律韻清。
- 還有酸寒堪笑處，擬誇朱紱更崢嶸。
- 潘郎愛說是詩家，枉占河陽一縣花。
- 千載幾人搜警句，補方金字愛晴霞。
- 行樂溪邊步轉遲，出山漸減探花期。
- 去年四度今三度，恐到憑人折去時。
- 此身衰病轉堪嗟，長忍春寒獨惜花。
- 更恨新詩無紙寫，蜀箋堆積是誰家。
- 昨日黃昏始看回，夢中相約又銜杯。
- 起來聞道風飄卻，猶擬教人掃取來。

## 拼音

- chun1 lai2 jian4 jue2 yi4 chuan1 ming2 ， ma3 shang4 fan2 hua1 zuo4 zhen4 ying2 。
- diao4 bi4 zhi1 jiang1 shi1 jiu3 di2 ， bu4 lao2 jin1 gu3 zhu4 heng2 xing2 。
- chang1 he2 ceng2 pai2 peng3 yu4 lu2 ， you2 kan4 xiao3 yue4 ren4 jin1 pu1 。
- lei2 xing2 bu2 hua4 ling2 yan1 ge2 ， zhi1 wei2 wei1 cai2 ji1 zhuang4 tu2 。
- jing4 liu2 xue3 bin4 nuan3 xiao1 wu2 ， chun1 dao4 li2 hua1 ri4 you4 bu1 。
- yi2 qu3 fu2 sang1 jie1 xia4 zhong3 ， nian2 nian2 kan4 chang2 ai4 jin1 wu1 。
- zhe2 lai2 wei4 jin4 bu4 xu1 xiu1 ， nian2 shao4 zheng1 lai2 mo4 yu3 liu2 。
- geng4 yuan4 kuang2 feng1 zhi1 wo3 yi4 ， yi4 shi2 chui1 xiang4 hai3 xi1 tou2 。
- cai2 qing2 bai3 qiao3 dou4 feng1 guang1 ， que4 xiao4 diao1 hua1 ke4 ye4 mang2 。
- yu4 tie1 xin1 jin1 lai2 yu3 guo3 ， you2 kan4 teng2 ta4 shao4 nian2 chang3 。
- fu2 shi4 rong2 ku1 zong3 bu4 zhi1 ， qie3 you1 hua1 zhen4 bei4 feng1 qi1 。
- nong2 jia1 zi4 you3 qi2 lin2 ge2 ， di4 yi1 gong1 ming2 zhi1 shang3 shi1 。
- bai2 shan1 cai2 xiu4 ben3 jiao4 kuan1 ， zhu1 zi3 you2 lai2 yi4 yi4 ban1 。
- wang2 lao3 xiao3 er2 chui1 di2 kan4 ， wo3 nong2 shi4 wu3 er3 nong2 kan4 。
- dan1 chuang2 bo2 bei4 you4 ji1 qi1 ， dai4 dao4 hua1 kai1 yi4 shen4 mi2 。
- ruo4 dao4 zhe2 duo1 huan2 you3 zui4 ， zhi1 ying1 ying1 zhuan4 shi4 jin1 ji1 。
- jin4 lai2 tao2 li3 ban4 shao1 ku1 ， gui1 wo4 xiang1 yuan2 zhi1 lao3 fu1 。
- mo4 suan4 ming2 nian2 ren2 zai4 fou3 ， bu4 zhi1 hua1 de2 geng4 kai1 wu2 。
- han4 wang2 he2 shi4 sun3 jing1 shen2 ， hua1 man3 shen1 gong1 bu2 jian4 chun1 。
- nong2 yan4 san1 qian1 lin2 fen3 jing4 ， du2 bei1 yan3 mian4 li3 fu1 ren2 。
- neng2 yan4 neng2 fang1 zi4 yi4 jia1 ， sheng4 luan2 sheng4 feng4 sheng4 yan1 xia2 。
- ke4 lai2 xu1 gong4 xing3 xing3 kan4 ， nian3 jin4 ming2 chang1 ji1 jiao3 cha2 。
- zao4 hua4 wu2 duan1 yu4 zi4 shen2 ， cai2 hong2 jian3 cui4 wei2 xin1 chun1 。
- bu4 ru2 fen1 jian3 xian2 xin1 li4 ， geng4 zhu4 ying1 hao2 ji4 huo2 ren2 。
- pai2 huai2 zi4 quan4 mo4 zhan1 ying1 ， fen1 fu4 nian2 nian2 gu3 kou3 ying1 。
- que4 lai4 wu2 qing2 rong2 yi4 bie2 ， you3 qing2 zao3 ge4 bu2 sheng4 qing2 。
- xian2 bu4 pian1 yi2 wu3 xiu4 ying2 ， chun1 guang1 he2 shi4 du2 wu2 qing2 。
- chui2 yang2 he2 shi4 shi1 jia1 wu4 ， zhi1 ai4 fu1 xi1 dao4 bei3 sheng1 。
- yi4 zhi1 wang2 da4 shi4 chang1 ling2 ， du4 er4 qi2 ru2 lü4 yun4 qing1 。
- huan2 you3 suan1 han2 kan1 xiao4 chu3 ， ni3 kua1 zhu1 fu2 geng4 zheng1 rong2 。
- pan1 lang2 ai4 shuo1 shi4 shi1 jia1 ， wang3 zhan4 he2 yang2 yi2 xian4 hua1 。
- qian1 zai4 ji1 ren2 sou1 jing3 ju4 ， bu3 fang1 jin1 zi4 ai4 qing2 xia2 。
- xing2 le4 xi1 bian1 bu4 zhuan3 chi2 ， chu1 shan1 jian4 jian3 tan4 hua1 qi1 。
- qu4 nian2 si4 du4 jin1 san1 du4 ， kong3 dao4 ping2 ren2 zhe2 qu4 shi2 。
- ci3 shen1 shuai1 bing4 zhuan3 kan1 jie1 ， chang2 ren3 chun1 han2 du2 xi1 hua1 。
- geng4 hen4 xin1 shi1 wu2 zhi3 xie3 ， shu3 jian1 dui1 ji1 shi4 shui2 jia1 。
- zuo2 ri4 huang2 hun1 shi3 kan4 hui2 ， meng4 zhong1 xiang1 yue1 you4 xian2 bei1 。
- qi3 lai2 wen2 dao4 feng1 piao1 que4 ， you2 ni3 jiao1 ren2 sao3 qu3 lai2 。

## 注释

## 译文

## 赏析
