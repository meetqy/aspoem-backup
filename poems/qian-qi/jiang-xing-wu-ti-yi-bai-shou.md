---
id: qian-qi-jiang-xing-wu-ti-yi-bai-shou
title: 江行無題一百首
titlePinyin: jiang1 xing2 wu2 ti2 yi4 bai3 shou3
titleSlug: jiang-xing-wu-ti-yi-bai-shou
author: 錢起
authorPinyin: qian2 qi3
authorSlug: qian-qi
dynasty: 唐
dynastyPinyin: tang2
dynastySlug: tang
tags: []
---

## 正文

- 傾酒向漣漪，乘流東去時。寸心同尺璧，投此報馮夷。
- 江曲全縈楚，雲飛半自秦。峴山回首望，如別故關人。
- 浦煙函夜色，冷日轉秋旻。自有沈碑石，清光不照人。
- 楚岸雲空合，楚城人不來。只今誰善舞，莫恨發陽臺。
- 行背青山郭，吟當白露秋。風流無屈宋，空詠古荊州。
- 晚來漁父喜，罾重欲收遲。恐有長江使，金錢願贖龜。
- 去指龍沙路，徒懸象闕心。夜涼無遠夢，不為偶聞砧。
- 霽雲疏有葉，雨浪細無花。隱放扁舟去，江天自有涯。
- 好日當秋半，層波動旅腸。已行千裏外，誰與共秋光。
- 潤色非東裏，官曹更建章。宦遊難自定，來喚棹船郎。
- 夜江清未曉，徒惜月光沉。不是因行樂，堪傷老大心。
- 翳日多喬木，維舟取束薪。靜聽江叟語，俱是厭兵人。
- 箭漏日初短，汀煙草未衰。雨餘雖更綠，不是采蘋時。
- 山雨夜來漲，喜魚跳滿江。岸沙平欲盡，垂蓼入船窗。
- 渚邊新雁下，舟上獨淒涼。俱是南來客，憐君綴一行。
- 牽路沿江狹，沙崩岸不平。盡知行處險，誰肯載時輕。
- 雲密連江暗，風斜著物鳴。一杯真戰將，笑爾作愁兵。
- 柳拂斜開路，籬邊數戶村。可能還有意，不掩向江門。
- 不識桓公渴，徒吟子美詩。江清唯獨看，心外更誰知。
- 憔悴異靈均，非讒作逐臣。如逢漁父問，未是獨醒人。
- 水涵秋色靜，雲帶夕陽高。詩癖非吾病，何妨吮短毫。
- 登舟非古岸，還似阻西陵。箕伯無多少，回頭詎不能。
- 帆翅初張處，雲鵬怒翼同。莫愁千里路，自有到來風。
- 秋雲久無雨，江燕社猶飛。卻笑舟中客，今年未得歸。
- 佳節雖逢菊，浮生正似萍。故山何處望，荒岸小長亭。
- 行到楚江岸，蒼茫人正迷。只知秦塞遠，格磔鷓鴣啼。
- 月下江流靜，村荒人語稀。鷺鷥雖有伴，仍共影雙飛。
- 鬥轉月未落，舟行夜已深。有村知不遠，風便數聲砧。
- 棹驚沙鳥迅，飛濺夕陽波。不顧魚多處，應防一目羅。
- 漸覺江天遠，難逢故國書。可能無往事，空食鼎中魚。
- 岸草連荒色，村聲樂稔年。晚晴初獲稻，閑卻採蓮船。
- 灘淺爭游鷺，江清易見魚。怪來吟未足，秋物欠紅蕖。
- 蛩響依莎草，螢飛透水煙。夜涼誰詠史，空泊運租船。
- 睡穩葉舟輕，風微浪不驚。任君蘆葦岸，終夜動秋聲。
- 自念平生意，曾期一郡符。豈知因謫宦，斑鬢入江湖。
- 煙渚複煙渚，畫屏休畫屏。引愁天末去，數點暮山青。
- 水天涼夜月，不是惜清光。好物隨人秘，秦淮憶建康。
- 古來多思客，搖落恨江潭。今日秋風至，蕭疏獨沔南。
- 映竹疑村好，穿蘆覺渚幽。漸安無曠土，姜芋當農收。
- 秋風動客心，寂寂不成吟。飛上危檣立，啼烏報好音。
- 見底高秋水，開懷萬里天。旅吟還有伴，沙柳數枝蟬。
- 九日自佳節，扁舟無一杯。曹園舊尊酒，戲馬憶高臺。
- 兵火有餘燼，貧村才數家。無人爭曉渡，殘月下寒沙。
- 渚禽菱芡足，不向稻粱爭。靜宿涼灣月，應無失侶聲。
- 輕雲未護霜，樹杪橘初黃。信是知名物，微風過水香。
- 渺渺望天涯，清漣浸赤霞。難逢星漢使，烏鵲日乘槎。
- 土曠深耕少，江平遠釣多。生平皆棄本，金革竟如何。
- 海月非常物，等閒不可尋。披沙應有地，淺處定無金。
- 風晚冷颼颼，蘆花已白頭。舊來紅葉寺，堪憶玉京秋。
- 風好來無陣，雲閑去有蹤。釣歌無遠近，應喜罷艨艟。
- 吳疆連楚甸，楚俗異吳鄉。漫把尊中物，無人啄蟹筐。
- 岸綠野煙遠，江紅斜照微。撐開小漁艇，應到月明歸。
- 雨餘江始漲，漾漾見流薪。曾歎河中木，斯言憶古人。
- 葉舟維夏口，煙野獨行時。不見頭陀寺，空懷幼婦碑。
- 晚泊武昌岸，津亭疏柳風。數株曾手植，好事憶陶公。
- 墜露曉猶濃，秋花不易逢。涉江雖已晚，高樹搴芙蓉。
- 舟航依浦定，星斗滿江寒。若比陰霾日，何妨夜未闌。
- 近戍離金落，孤岑望火門。唯將知命意，瀟灑向乾坤。
- 叢菊生堤上，此花長後時。有人還采掇，何必在春期。
- 夕景殘霞落，秋寒細雨晴。短纓何用濯，舟在月中行。
- 堤壞漏江水，地坳成野塘。晚荷人不折，留取作秋香。
- 左宦終何路，攄懷亦自寬。襞箋嘲白鷺，無意喻梟鸞。
- 樓空人不歸，雲似去時衣。黃鶴無心下，長應笑令威。
- 白帝朝驚浪，潯陽暮映雲。等閒生險易，世路只如君。
- 櫓慢開輕浪，帆虛帶白雲。客船雖狹小，容得庾將軍。
- 風雨正甘寢，雲霓忽晚晴。放歌雖自遣，一歲又崢嶸。
- 靜看秋江水，風微浪漸平。人間馳競處，塵土自波成。
- 風勁帆方疾，風回棹卻遲。較量人世事，不校一毫釐。
- 咫尺愁風雨，匡廬不可登。只疑雲霧窟，猶有六朝僧。
- 幽思正遲遲，沙邊濯弄時。自憐非博物，猶未識鳧葵。
- 曾有煙波客，能歌西塞山。落帆唯待月，一釣紫菱灣。
- 千頃水紋細，一拳嵐影孤。君山寒樹綠，曾過洞庭湖。
- 光闊重湖水，低斜遠雁行。未曾無興詠，多謝沈東陽。
- 晚菊繞江壘，忽如開古屏。莫言時節過，白日有餘馨。
- 秋寒鷹隼健，逐雀下雲空。知是江湖闊，無心擊塞鴻。
- 日落長亭晚，山門步障青。可憐無酒分，處處有旗亭。
- 江草何多思，冬青尚滿洲。誰能驚鵩鳥，作賦為沙鷗。
- 遠岸無行樹，經霜有半紅。停船搜好句，題葉贈江楓。
- 身世比行舟，無風亦暫休。敢言終破浪，唯願穩乘流。
- 數畝蒼苔石，煙蒙鶴卵洲。定因詞客遇，名字始風流。
- 興閑停桂楫，路好過松門。不負佳山水，還開酒一尊。
- 幽懷念煙水，長恨隔龍沙。今日滕王閣，分明見落霞。
- 短楫休敲桂，孤根自駐萍。自憐非劍氣，空向鬥牛星。
- 江流何渺渺，懷古獨依依。漁父非賢者，蘆中但有磯。
- 高浪如銀屋，江風一發時。筆端降太白，才大語終奇。
- 細竹漁家路，晴陽看結繒。喜來邀客坐，分與折腰菱。
- 幸有煙波興，寧辭筆硯勞。緣情無怨刺，卻似反離騷。
- 平湖五百里，江水想通波。不奈扁舟去，其如決計何。
- 數峰雲斷處，去岸映高山。身到韋江日，猶應未得閒。
- 一灣斜照水，三版順風船。未敢相邀約，勞生只自憐。
- 江雨正霏微，江村晚渡稀。何曾妨釣艇，更待得魚歸。
- 沙上獨行時，高吟到楚詞。難將垂岸蓼，盈把當江蘺。
- 新野舊樓名，潯陽勝賞情。照人長一色，江月共淒清。
- 願飲西江水，那吟北渚愁。莫教留滯跡，遠比蔡昭侯。
- 湖口分江水，東流獨有情。當時好風物，誰伴謝宣城。
- 潯陽江畔菊，應似古來秋。為問幽棲客，吟時得酒不。
- 高峰有佳號，千尺倚寒松。若使爐煙在，猶應為上公。
- 萬木已清霜，江邊村事忙。故溪黃稻熟，一夜夢中香。
- 楚水苦縈回，征帆落又開。可緣非直路，卻有好風來。
- 遠謫歲時晏，暮江風雨寒。仍愁系舟處，驚夢近長灘。

## 拼音

- qing1 jiu3 xiang4 lian2 yi1 ， cheng2 liu2 dong1 qu4 shi2 。 cun4 xin1 tong2 chi3 bi4 ， tou2 ci3 bao4 feng2 yi2 。
- jiang1 qu3 quan2 ying2 chu3 ， yun2 fei1 ban4 zi4 qin2 。 xian4 shan1 hui2 shou3 wang4 ， ru2 bie2 gu4 guan1 ren2 。
- pu3 yan1 han2 ye4 se4 ， leng3 ri4 zhuan3 qiu1 min2 。 zi4 you3 shen3 bei1 shi2 ， qing1 guang1 bu2 zhao4 ren2 。
- chu3 an4 yun2 kong1 he2 ， chu3 cheng2 ren2 bu4 lai2 。 zhi1 jin1 shui2 shan4 wu3 ， mo4 hen4 fa1 yang2 tai2 。
- xing2 bei4 qing1 shan1 guo1 ， yin2 dang1 bai2 lu4 qiu1 。 feng1 liu2 wu2 qu1 song4 ， kong1 yong3 gu3 jing1 zhou1 。
- wan3 lai2 yu2 fu4 xi3 ， zeng1 zhong4 yu4 shou1 chi2 。 kong3 you3 chang2 jiang1 shi3 ， jin1 qian2 yuan4 shu2 gui1 。
- qu4 zhi3 long2 sha1 lu4 ， tu2 xuan2 xiang4 que4 xin1 。 ye4 liang2 wu2 yuan3 meng4 ， bu4 wei2 ou3 wen2 zhen1 。
- ji4 yun2 shu1 you3 ye4 ， yu3 lang4 xi4 wu2 hua1 。 yin3 fang4 bian3 zhou1 qu4 ， jiang1 tian1 zi4 you3 ya2 。
- hao3 ri4 dang1 qiu1 ban4 ， ceng2 bo1 dong4 lü3 chang2 。 yi3 xing2 qian1 li3 wai4 ， shui2 yu3 gong4 qiu1 guang1 。
- run4 se4 fei1 dong1 li3 ， guan1 cao2 geng4 jian4 zhang1 。 huan4 you2 nan2 zi4 ding4 ， lai2 huan4 zhao4 chuan2 lang2 。
- ye4 jiang1 qing1 wei4 xiao3 ， tu2 xi1 yue4 guang1 chen2 。 bu2 shi4 yin1 xing2 le4 ， kan1 shang1 lao3 da4 xin1 。
- yi4 ri4 duo1 qiao2 mu4 ， wei2 zhou1 qu3 shu4 xin1 。 jing4 ting1 jiang1 sou3 yu3 ， ju4 shi4 yan4 bing1 ren2 。
- jian4 lou4 ri4 chu1 duan3 ， ting1 yan1 cao3 wei4 shuai1 。 yu3 yu2 sui1 geng4 lü4 ， bu2 shi4 cai3 pin2 shi2 。
- shan1 yu3 ye4 lai2 zhang3 ， xi3 yu2 tiao4 man3 jiang1 。 an4 sha1 ping2 yu4 jin4 ， chui2 liao3 ru4 chuan2 chuang1 。
- zhu3 bian1 xin1 yan4 xia4 ， zhou1 shang4 du2 qi1 liang2 。 ju4 shi4 nan2 lai2 ke4 ， lian2 jun1 zhui4 yi4 hang2 。
- qian1 lu4 yan2 jiang1 xia2 ， sha1 beng1 an4 bu4 ping2 。 jin4 zhi1 xing2 chu3 xian3 ， shui2 ken3 zai4 shi2 qing1 。
- yun2 mi4 lian2 jiang1 an4 ， feng1 xie2 zhu4 wu4 ming2 。 yi4 bei1 zhen1 zhan4 jiang1 ， xiao4 er3 zuo4 chou2 bing1 。
- liu3 fu2 xie2 kai1 lu4 ， li2 bian1 shu4 hu4 cun1 。 ke3 neng2 huan2 you3 yi4 ， bu4 yan3 xiang4 jiang1 men2 。
- bu4 shi2 huan2 gong1 ke3 ， tu2 yin2 zi3 mei3 shi1 。 jiang1 qing1 wei2 du2 kan4 ， xin1 wai4 geng4 shui2 zhi1 。
- qiao2 cui4 yi4 ling2 jun1 ， fei1 chan2 zuo4 zhu2 chen2 。 ru2 feng2 yu2 fu4 wen4 ， wei4 shi4 du2 xing3 ren2 。
- shui3 han2 qiu1 se4 jing4 ， yun2 dai4 xi1 yang2 gao1 。 shi1 pi3 fei1 wu2 bing4 ， he2 fang2 shun3 duan3 hao2 。
- deng1 zhou1 fei1 gu3 an4 ， huan2 si4 zu3 xi1 ling2 。 ji1 bo2 wu2 duo1 shao3 ， hui2 tou2 ju4 bu4 neng2 。
- fan1 chi4 chu1 zhang1 chu3 ， yun2 peng2 nu4 yi4 tong2 。 mo4 chou2 qian1 li3 lu4 ， zi4 you3 dao4 lai2 feng1 。
- qiu1 yun2 jiu3 wu2 yu3 ， jiang1 yan4 she4 you2 fei1 。 que4 xiao4 zhou1 zhong1 ke4 ， jin1 nian2 wei4 de2 gui1 。
- jia1 jie2 sui1 feng2 ju2 ， fu2 sheng1 zheng4 si4 ping2 。 gu4 shan1 he2 chu3 wang4 ， huang1 an4 xiao3 chang2 ting2 。
- xing2 dao4 chu3 jiang1 an4 ， cang1 mang2 ren2 zheng4 mi2 。 zhi1 zhi1 qin2 sai1 yuan3 ， ge2 zhe2 zhe4 gu1 ti2 。
- yue4 xia4 jiang1 liu2 jing4 ， cun1 huang1 ren2 yu3 xi1 。 lu4 si1 sui1 you3 ban4 ， reng2 gong4 ying3 shuang1 fei1 。
- dou4 zhuan3 yue4 wei4 luo4 ， zhou1 xing2 ye4 yi3 shen1 。 you3 cun1 zhi1 bu4 yuan3 ， feng1 bian4 shu4 sheng1 zhen1 。
- zhao4 jing1 sha1 niao3 xun4 ， fei1 jian4 xi1 yang2 bo1 。 bu2 gu4 yu2 duo1 chu3 ， ying1 fang2 yi2 mu4 luo2 。
- jian4 jue2 jiang1 tian1 yuan3 ， nan2 feng2 gu4 guo2 shu1 。 ke3 neng2 wu2 wang3 shi4 ， kong1 shi2 ding3 zhong1 yu2 。
- an4 cao3 lian2 huang1 se4 ， cun1 sheng1 le4 ren3 nian2 。 wan3 qing2 chu1 huo4 dao4 ， xian2 que4 cai3 lian2 chuan2 。
- tan1 qian3 zheng1 you2 lu4 ， jiang1 qing1 yi4 jian4 yu2 。 guai4 lai2 yin2 wei4 zu2 ， qiu1 wu4 qian4 hong2 qu2 。
- qiong2 xiang3 yi1 suo1 cao3 ， ying2 fei1 tou4 shui3 yan1 。 ye4 liang2 shui2 yong3 shi3 ， kong1 bo2 yun4 zu1 chuan2 。
- shui4 wen3 ye4 zhou1 qing1 ， feng1 wei1 lang4 bu4 jing1 。 ren4 jun1 lu2 wei3 an4 ， zhong1 ye4 dong4 qiu1 sheng1 。
- zi4 nian4 ping2 sheng1 yi4 ， ceng2 qi1 yi2 jun4 fu2 。 qi3 zhi1 yin1 zhe2 huan4 ， ban1 bin4 ru4 jiang1 hu2 。
- yan1 zhu3 fu4 yan1 zhu3 ， hua4 ping2 xiu1 hua4 ping2 。 yin3 chou2 tian1 mo4 qu4 ， shu4 dian3 mu4 shan1 qing1 。
- shui3 tian1 liang2 ye4 yue4 ， bu2 shi4 xi1 qing1 guang1 。 hao3 wu4 sui2 ren2 mi4 ， qin2 huai2 yi4 jian4 kang1 。
- gu3 lai2 duo1 si1 ke4 ， yao2 luo4 hen4 jiang1 tan2 。 jin1 ri4 qiu1 feng1 zhi4 ， xiao1 shu1 du2 mian3 nan2 。
- ying4 zhu2 yi2 cun1 hao3 ， chuan1 lu2 jue2 zhu3 you1 。 jian4 an1 wu2 kuang4 tu3 ， jiang1 yu4 dang1 nong2 shou1 。
- qiu1 feng1 dong4 ke4 xin1 ， ji4 ji4 bu4 cheng2 yin2 。 fei1 shang4 wei1 qiang2 li4 ， ti2 wu1 bao4 hao3 yin1 。
- jian4 di3 gao1 qiu1 shui3 ， kai1 huai2 wan4 li3 tian1 。 lü3 yin2 huan2 you3 ban4 ， sha1 liu3 shu4 zhi1 chan2 。
- jiu3 ri4 zi4 jia1 jie2 ， pian1 zhou1 wu2 yi4 bei1 。 cao2 yuan2 jiu4 zun1 jiu3 ， xi4 ma3 yi4 gao1 tai2 。
- bing1 huo3 you3 yu2 jin4 ， pin2 cun1 cai2 shu4 jia1 。 wu2 ren2 zheng1 xiao3 du4 ， can2 yue4 xia4 han2 sha1 。
- zhu3 qin2 ling2 qian4 zu2 ， bu2 xiang4 dao4 liang2 zheng1 。 jing4 su4 liang2 wan1 yue4 ， ying1 wu2 shi1 lü3 sheng1 。
- qing1 yun2 wei4 hu4 shuang1 ， shu4 miao3 ju2 chu1 huang2 。 xin4 shi4 zhi1 ming2 wu4 ， wei1 feng1 guo4 shui3 xiang1 。
- miao3 miao3 wang4 tian1 ya2 ， qing1 lian2 jin4 chi4 xia2 。 nan2 feng2 xing1 han4 shi3 ， wu1 que4 ri4 cheng2 cha2 。
- tu3 kuang4 shen1 geng1 shao3 ， jiang1 ping2 yuan3 diao4 duo1 。 sheng1 ping2 jie1 qi4 ben3 ， jin1 ge2 jing4 ru2 he2 。
- hai3 yue4 fei1 chang2 wu4 ， deng3 xian2 bu4 ke3 xun2 。 pi1 sha1 ying1 you3 di4 ， qian3 chu3 ding4 wu2 jin1 。
- feng1 wan3 leng3 sou1 sou1 ， lu2 hua1 yi3 bai2 tou2 。 jiu4 lai2 hong2 ye4 si4 ， kan1 yi4 yu4 jing1 qiu1 。
- feng1 hao3 lai2 wu2 zhen4 ， yun2 xian2 qu4 you3 zong1 。 diao4 ge1 wu2 yuan3 jin4 ， ying1 xi3 ba4 meng2 chong1 。
- wu2 jiang1 lian2 chu3 dian4 ， chu3 su2 yi4 wu2 xiang1 。 man4 ba3 zun1 zhong1 wu4 ， wu2 ren2 zhuo2 xie4 kuang1 。
- an4 lü4 ye3 yan1 yuan3 ， jiang1 hong2 xie2 zhao4 wei1 。 cheng1 kai1 xiao3 yu2 ting3 ， ying1 dao4 yue4 ming2 gui1 。
- yu3 yu2 jiang1 shi3 zhang3 ， yang4 yang4 jian4 liu2 xin1 。 ceng2 tan4 he2 zhong1 mu4 ， si1 yan2 yi4 gu3 ren2 。
- ye4 zhou1 wei2 xia4 kou3 ， yan1 ye3 du2 xing2 shi2 。 bu2 jian4 tou2 tuo2 si4 ， kong1 huai2 you4 fu4 bei1 。
- wan3 bo2 wu3 chang1 an4 ， jin1 ting2 shu1 liu3 feng1 。 shu4 zhu1 ceng2 shou3 zhi2 ， hao3 shi4 yi4 tao2 gong1 。
- zhui4 lu4 xiao3 you2 nong2 ， qiu1 hua1 bu2 yi4 feng2 。 she4 jiang1 sui1 yi3 wan3 ， gao1 shu4 qian1 fu2 rong2 。
- zhou1 hang2 yi1 pu3 ding4 ， xing1 dou4 man3 jiang1 han2 。 ruo4 bi3 yin1 mai2 ri4 ， he2 fang2 ye4 wei4 lan2 。
- jin4 shu4 li2 jin1 luo4 ， gu1 cen2 wang4 huo3 men2 。 wei2 jiang1 zhi1 ming4 yi4 ， xiao1 sa3 xiang4 qian2 kun1 。
- cong2 ju2 sheng1 di1 shang4 ， ci3 hua1 chang2 hou4 shi2 。 you3 ren2 huan2 cai3 duo1 ， he2 bi4 zai4 chun1 qi1 。
- xi1 jing3 can2 xia2 luo4 ， qiu1 han2 xi4 yu3 qing2 。 duan3 ying1 he2 yong4 zhuo2 ， zhou1 zai4 yue4 zhong1 hang2 。
- di1 huai4 lou4 jiang1 shui3 ， di4 ao4 cheng2 ye3 tang2 。 wan3 he2 ren2 bu4 zhe2 ， liu2 qu3 zuo4 qiu1 xiang1 。
- zuo3 huan4 zhong1 he2 lu4 ， shu1 huai2 yi4 zi4 kuan1 。 bi4 jian1 chao2 bai2 lu4 ， wu2 yi4 yu4 xiao1 luan2 。
- lou2 kong1 ren2 bu4 gui1 ， yun2 si4 qu4 shi2 yi1 。 huang2 he4 wu2 xin1 xia4 ， chang2 ying1 xiao4 ling4 wei1 。
- bai2 di4 chao2 jing1 lang4 ， xun2 yang2 mu4 ying4 yun2 。 deng3 xian2 sheng1 xian3 yi4 ， shi4 lu4 zhi1 ru2 jun1 。
- lu3 man4 kai1 qing1 lang4 ， fan1 xu1 dai4 bai2 yun2 。 ke4 chuan2 sui1 xia2 xiao3 ， rong2 de2 yu3 jiang1 jun1 。
- feng1 yu3 zheng4 gan1 qin3 ， yun2 ni2 hu1 wan3 qing2 。 fang4 ge1 sui1 zi4 qian3 ， yi2 sui4 you4 zheng1 rong2 。
- jing4 kan4 qiu1 jiang1 shui3 ， feng1 wei1 lang4 jian4 ping2 。 ren2 jian4 chi2 jing4 chu3 ， chen2 tu3 zi4 bo1 cheng2 。
- feng1 jin4 fan1 fang1 ji2 ， feng1 hui2 zhao4 que4 chi2 。 jiao4 liang2 ren2 shi4 shi4 ， bu2 xiao4 yi4 hao2 li2 。
- zhi3 chi3 chou2 feng1 yu3 ， kuang1 lu2 bu4 ke3 deng1 。 zhi1 yi2 yun2 wu4 ku1 ， you2 you3 liu4 chao2 seng1 。
- you1 si1 zheng4 chi2 chi2 ， sha1 bian1 zhuo2 nong4 shi2 。 zi4 lian2 fei1 bo2 wu4 ， you2 wei4 shi2 fu2 kui2 。
- ceng2 you3 yan1 bo1 ke4 ， neng2 ge1 xi1 sai4 shan1 。 luo4 fan1 wei2 dai4 yue4 ， yi2 diao4 zi3 ling2 wan1 。
- qian1 qing3 shui3 wen2 xi4 ， yi4 quan2 lan2 ying3 gu1 。 jun1 shan1 han2 shu4 lü4 ， ceng2 guo4 dong4 ting2 hu2 。
- guang1 kuo4 zhong4 hu2 shui3 ， di1 xie2 yuan3 yan4 hang2 。 wei4 ceng2 wu2 xing1 yong3 ， duo1 xie4 shen3 dong1 yang2 。
- wan3 ju2 rao4 jiang1 lei3 ， hu1 ru2 kai1 gu3 ping2 。 mo4 yan2 shi2 jie2 guo4 ， bai2 ri4 you3 yu2 xin1 。
- qiu1 han2 ying1 sun3 jian4 ， zhu2 que4 xia4 yun2 kong1 。 zhi1 shi4 jiang1 hu2 kuo4 ， wu2 xin1 ji1 sai1 hong2 。
- ri4 luo4 chang2 ting2 wan3 ， shan1 men2 bu4 zhang4 qing1 。 ke3 lian2 wu2 jiu3 fen1 ， chu3 chu3 you3 qi2 ting2 。
- jiang1 cao3 he2 duo1 si1 ， dong1 qing1 shang4 man3 zhou1 。 shui2 neng2 jing1 fu2 niao3 ， zuo4 fu4 wei2 sha1 ou1 。
- yuan3 an4 wu2 xing2 shu4 ， jing1 shuang1 you3 ban4 hong2 。 ting2 chuan2 sou1 hao3 ju4 ， ti2 ye4 zeng4 jiang1 feng1 。
- shen1 shi4 bi3 xing2 zhou1 ， wu2 feng1 yi4 zan4 xiu1 。 gan3 yan2 zhong1 po4 lang4 ， wei2 yuan4 wen3 cheng2 liu2 。
- shu4 mu3 cang1 tai2 shi2 ， yan1 meng2 he4 luan3 zhou1 。 ding4 yin1 ci2 ke4 yu4 ， ming2 zi4 shi3 feng1 liu2 。
- xing1 xian2 ting2 gui4 ji2 ， lu4 hao3 guo4 song1 men2 。 bu2 fu4 jia1 shan1 shui3 ， huan2 kai1 jiu3 yi4 zun1 。
- you1 huai2 nian4 yan1 shui3 ， chang2 hen4 ge2 long2 sha1 。 jin1 ri4 teng2 wang2 ge2 ， fen1 ming2 jian4 luo4 xia2 。
- duan3 ji2 xiu1 qiao1 gui4 ， gu1 gen1 zi4 zhu4 ping2 。 zi4 lian2 fei1 jian4 qi4 ， kong1 xiang4 dou4 niu2 xing1 。
- jiang1 liu2 he2 miao3 miao3 ， huai2 gu3 du2 yi1 yi1 。 yu2 fu4 fei1 xian2 zhe3 ， lu2 zhong1 dan4 you3 ji1 。
- gao1 lang4 ru2 yin2 wu1 ， jiang1 feng1 yi4 fa1 shi2 。 bi3 duan1 jiang4 tai4 bai2 ， cai2 da4 yu3 zhong1 qi2 。
- xi4 zhu2 yu2 jia1 lu4 ， qing2 yang2 kan4 jie2 zeng1 。 xi3 lai2 yao1 ke4 zuo4 ， fen1 yu3 zhe2 yao1 ling2 。
- xing4 you3 yan1 bo1 xing1 ， ning2 ci2 bi3 yan4 lao2 。 yuan2 qing2 wu2 yuan4 ci4 ， que4 si4 fan3 li2 sao1 。
- ping2 hu2 wu3 bai3 li3 ， jiang1 shui3 xiang3 tong1 bo1 。 bu2 nai4 pian1 zhou1 qu4 ， qi2 ru2 jue2 ji4 he2 。
- shu4 feng1 yun2 duan4 chu3 ， qu4 an4 ying4 gao1 shan1 。 shen1 dao4 wei2 jiang1 ri4 ， you2 ying1 wei4 de2 xian2 。
- yi4 wan1 xie2 zhao4 shui3 ， san1 ban3 shun4 feng1 chuan2 。 wei4 gan3 xiang1 yao1 yue1 ， lao2 sheng1 zhi1 zi4 lian2 。
- jiang1 yu3 zheng4 fei1 wei1 ， jiang1 cun1 wan3 du4 xi1 。 he2 ceng2 fang2 diao4 ting3 ， geng4 dai4 de2 yu2 gui1 。
- sha1 shang4 du2 xing2 shi2 ， gao1 yin2 dao4 chu3 ci2 。 nan2 jiang1 chui2 an4 liao3 ， ying2 ba3 dang1 jiang1 li2 。
- xin1 ye3 jiu4 lou2 ming2 ， xun2 yang2 sheng4 shang3 qing2 。 zhao4 ren2 chang2 yi2 se4 ， jiang1 yue4 gong4 qi1 qing1 。
- yuan4 yin3 xi1 jiang1 shui3 ， na4 yin2 bei3 zhu3 chou2 。 mo4 jiao4 liu2 zhi4 ji4 ， yuan3 bi3 cai4 zhao1 hou2 。
- hu2 kou3 fen1 jiang1 shui3 ， dong1 liu2 du2 you3 qing2 。 dang1 shi2 hao3 feng1 wu4 ， shui2 ban4 xie4 xuan1 cheng2 。
- xun2 yang2 jiang1 pan4 ju2 ， ying1 si4 gu3 lai2 qiu1 。 wei2 wen4 you1 qi1 ke4 ， yin2 shi2 de2 jiu3 bu4 。
- gao1 feng1 you3 jia1 hao4 ， qian1 chi3 yi3 han2 song1 。 ruo4 shi3 lu2 yan1 zai4 ， you2 ying1 wei2 shang4 gong1 。
- wan4 mu4 yi3 qing1 shuang1 ， jiang1 bian1 cun1 shi4 mang2 。 gu4 xi1 huang2 dao4 shu2 ， yi2 ye4 meng4 zhong1 xiang1 。
- chu3 shui3 ku3 ying2 hui2 ， zheng1 fan1 luo4 you4 kai1 。 ke3 yuan2 fei1 zhi2 lu4 ， que4 you3 hao3 feng1 lai2 。
- yuan3 zhe2 sui4 shi2 yan4 ， mu4 jiang1 feng1 yu3 han2 。 reng2 chou2 xi4 zhou1 chu3 ， jing1 meng4 jin4 chang2 tan1 。

## 注释

## 译文

## 赏析
