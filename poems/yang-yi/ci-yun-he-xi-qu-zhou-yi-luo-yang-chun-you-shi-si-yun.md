---
id: yang-yi-ci-yun-he-xi-qu-zhou-yi-luo-yang-chun-you-shi-si-yun
title: 次韻和席衢州憶洛陽春遊十四韻
titlePinyin: ci4 yun4 he2 xi2 qu2 zhou1 yi4 luo4 yang2 chun1 you2 shi2 si4 yun4
titleSlug: ci-yun-he-xi-qu-zhou-yi-luo-yang-chun-you-shi-si-yun
author: 楊億
authorPinyin: yang2 yi4
authorSlug: yang-yi
dynasty: 宋
dynastyPinyin: song4
dynastySlug: song
tags: []
---

## 正文

- 周漢經營跡未遐，山川形勝最堪嘉。
- 前瞻闕塞千尋出，旁逗伊流一派斜。
- 子晉鳳笙調夜月，宓妃羅襪映朝霞。
- 何人貰酒青樓曉，幾處尋春紫陌賒。
- 駿足每從金埒試，芳叢多展翠帷遮。
- 出逢勝境爭飛蓋，歸逼殘陽競走車。
- 庭竹惹煙披嫩籜，臯蘭裛露長新芽。
- 嵩峰崷崪疑摩斗，洛水清泠欲見沙。
- 萬井閭閻真陸海，九重宫闕是天家。
- 禁林日暖空啼鳥，御苑風微自落花。
- 關路行人偏絡繹，津橋賈客苦諠譁。
- 何當獻賦論遷鼎，便欲抛官學種瓜。
- 江海三年勞夢想，田園二頃有生涯。
- 應知父老沾堯化，長挈壺漿望翠華。

## 拼音

- zhou1 han4 jing1 ying2 ji4 wei4 xia2 ， shan1 chuan1 xing2 sheng4 zui4 kan1 jia1 。
- qian2 zhan1 que4 sai1 qian1 xun2 chu1 ， pang2 dou4 yi1 liu2 yi2 pai4 xie2 。
- zi3 jin4 feng4 sheng1 diao4 ye4 yue4 ， mi4 fei1 luo2 wa4 ying4 zhao1 xia2 。
- he2 ren2 shi4 jiu3 qing1 lou2 xiao3 ， ji1 chu3 xun2 chun1 zi3 mo4 she1 。
- jun4 zu2 mei3 cong2 jin1 lie4 shi4 ， fang1 cong2 duo1 zhan3 cui4 wei2 zhe1 。
- chu1 feng2 sheng4 jing4 zheng1 fei1 gai4 ， gui1 bi1 can2 yang2 jing4 zou3 ju1 。
- ting2 zhu2 re3 yan1 pi1 nen4 tuo4 ， gao1 lan2 yi4 lu4 chang2 xin1 ya2 。
- song1 feng1 qiu2 zu2 yi2 mo2 dou4 ， luo4 shui3 qing1 ling2 yu4 jian4 sha1 。
- wan4 jing3 lü2 yan2 zhen1 lu4 hai3 ， jiu3 chong2 gong1 que4 shi4 tian1 jia1 。
- jin4 lin2 ri4 nuan3 kong1 ti2 niao3 ， yu4 yuan4 feng1 wei1 zi4 luo4 hua1 。
- guan1 lu4 xing2 ren2 pian1 luo4 yi4 ， jin1 qiao2 jia3 ke4 ku3 xuan1 hua2 。
- he2 dang1 xian4 fu4 lun4 qian1 ding3 ， bian4 yu4 pao1 guan1 xue2 zhong3 gua1 。
- jiang1 hai3 san1 nian2 lao2 meng4 xiang3 ， tian2 yuan2 er4 qing3 you3 sheng1 ya2 。
- ying1 zhi1 fu4 lao3 zhan1 yao2 hua4 ， chang2 qie4 hu2 jiang1 wang4 cui4 hua2 。

## 注释

## 译文

## 赏析
