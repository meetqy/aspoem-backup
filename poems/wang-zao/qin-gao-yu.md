---
id: wang-zao-qin-gao-yu
title: 琴高魚
titlePinyin: qin2 gao1 yu2
titleSlug: qin-gao-yu
author: 汪藻
authorPinyin: wang1 zao3
authorSlug: wang-zao
dynasty: 宋
dynastyPinyin: song4
dynastySlug: song
tags: []
---

## 正文

- 百川萃南州，水族何磊砢。
- 其間琴高魚，初未列楚些。
- 豈堪陪薧鮮，裁用當殽果。
- 土人私自珍，千里事封裹。
- 遂令四方傳，噍嚼亦云頗。
- 俗云琴高生，控鯉宛溪左。
- 靈蹤散如煙，遺鬣尚餘顆。
- 向來騎鯨人，逸駕嘗慕我。
- 不應當時遊，反用此么麽。
- 得非效齊諧，怪者記之過。
- 彭越小如錢，蹤跡由漢禍。
- 越書載王餘，變化更微瑣。
- 因知天地間，人莫窮物夥。
- 區區於其中，臆決蓋不可。
- 僞真吾何知，且用慰頤朵。

## 拼音

- bai3 chuan1 cui4 nan2 zhou1 ， shui3 zu2 he2 lei3 luo3 。
- qi2 jian4 qin2 gao1 yu2 ， chu1 wei4 lie4 chu3 xie1 。
- qi3 kan1 pei2 kao3 xian1 ， cai2 yong4 dang1 yao2 guo3 。
- tu3 ren2 si1 zi4 zhen1 ， qian1 li3 shi4 feng1 guo3 。
- sui4 ling4 si4 fang1 chuan2 ， jiao4 jiao2 yi4 yun2 po1 。
- su2 yun2 qin2 gao1 sheng1 ， kong4 li3 wan3 xi1 zuo3 。
- ling2 zong1 san4 ru2 yan1 ， yi2 lie4 shang4 yu2 ke1 。
- xiang4 lai2 qi2 jing1 ren2 ， yi4 jia4 chang2 mu4 wo3 。
- bu4 ying1 dang1 shi2 you2 ， fan3 yong4 ci3 me0 mo2 。
- de2 fei1 xiao4 qi2 xie2 ， guai4 zhe3 ji4 zhi1 guo4 。
- peng2 yue4 xiao3 ru2 qian2 ， zong1 ji4 you2 han4 huo4 。
- yue4 shu1 zai4 wang2 yu2 ， bian4 hua4 geng4 wei1 suo3 。
- yin1 zhi1 tian1 di4 jian4 ， ren2 mo4 qiong2 wu4 huo3 。
- qu1 qu1 wu1 qi2 zhong1 ， yi4 jue2 gai4 bu4 ke3 。
- wei3 zhen1 wu2 he2 zhi1 ， qie3 yong4 wei4 yi2 duo3 。

## 注释

## 译文

## 赏析
