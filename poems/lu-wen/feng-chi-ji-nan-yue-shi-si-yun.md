---
id: lu-wen-feng-chi-ji-nan-yue-shi-si-yun
title: 奉敕祭南嶽十四韻
titlePinyin: feng4 chi4 ji4 nan2 yue4 shi2 si4 yun4
titleSlug: feng-chi-ji-nan-yue-shi-si-yun
author: 呂溫
authorPinyin: lü3 wen1
authorSlug: lu-wen
dynasty: 唐
dynastyPinyin: tang2
dynastySlug: tang
tags: []
---

## 正文

- 皇家禮赤帝，謬獲司風域。
- 致齋紫蓋下，宿設祝融側。
- 鳴澗驚宵寐，清猿遞時刻。
- 澡潔事夙興，簪佩思盡飾。
- 危壇象嶽趾，秘殿翹翬翼。
- 登拜不遑願，酌獻皆累息。
- 贊道儀匪繁，祝史詞甚直。
- 忽覺心魂悸，如有精靈逼。
- 漠漠雲氣生，森森杉栢黑。
- 風吹虛簫韻，露洗寒玉色。
- 寂寞有至公，馨香在明德。
- 禮成謝邑吏，駕言歸郡職。
- 憩桑訪蠶事，遵疇課農力。
- 所願風雨時，迴首瞻南極。

## 拼音

- huang2 jia1 li3 chi4 di4 ， miu4 huo4 si1 feng1 yu4 。
- zhi4 zhai1 zi3 gai4 xia4 ， su4 she4 zhu4 rong2 ce4 。
- ming2 jian4 jing1 xiao1 mei4 ， qing1 yuan2 di4 shi2 ke4 。
- zao3 jie2 shi4 su4 xing1 ， zan1 pei4 si1 jin4 shi4 。
- wei1 tan2 xiang4 yue4 zhi3 ， mi4 dian4 qiao2 hui1 yi4 。
- deng1 bai4 bu4 huang2 yuan4 ， zhuo2 xian4 jie1 lei4 xi1 。
- zan4 dao4 yi2 fei3 fan2 ， zhu4 shi3 ci2 shen4 zhi2 。
- hu1 jue2 xin1 hun2 ji4 ， ru2 you3 jing1 ling2 bi1 。
- mo4 mo4 yun2 qi4 sheng1 ， sen1 sen1 shan1 bai3 hei1 。
- feng1 chui1 xu1 xiao1 yun4 ， lu4 xi3 han2 yu4 se4 。
- ji4 mo4 you3 zhi4 gong1 ， xin1 xiang1 zai4 ming2 de2 。
- li3 cheng2 xie4 yi4 li4 ， jia4 yan2 gui1 jun4 zhi2 。
- qi4 sang1 fang3 can2 shi4 ， zun1 chou2 ke4 nong2 li4 。
- suo3 yuan4 feng1 yu3 shi2 ， hui2 shou3 zhan1 nan2 ji2 。

## 注释

## 译文

## 赏析
