---
id: chen-fu-liang-yi-men-ge-song-de-xiu-huan-que
title: 夷門歌送德脩還闕
titlePinyin: yi2 men2 ge1 song4 de2 xiu1 huan2 que4
titleSlug: yi-men-ge-song-de-xiu-huan-que
author: 陳傅良
authorPinyin: chen2 fu4 liang2
authorSlug: chen-fu-liang
dynasty: 宋
dynastyPinyin: song4
dynastySlug: song
tags: []
---

## 正文

- 萬古江入海，吳蜀有不通。
- 不通誰使然，人自爲異同。
- 昔在李孟錢，士各懷土封。
- 靜言彼何尤，亦各徇所忠。
- 恭惟宋受命，三姓皆朝宗。
- 斯文已百年，名世纔數公。
- 眉山與金陵，柰何不相容。
- 大雅如關洛，亦復互詆攻。
- 朋分文字間，禍起師友中。
- 四郊忽戎馬，塵滿夷門宮。
- 往事已覆轍，後事如飄蓬。
- 一飯忘苦饑，一褐忘苦冬。
- 身謀每不長，王事靡有終。
- 有客獨惻惻，萬里興深衷。
- 相過話離合，歷歷繇熙豐。
- 我久世慮薄，念之涕無從。
- 貧賤將安歸，功名在其逢。
- 有能用斯人，可使百阻空。
- 西人不爲西，東人不爲東。

## 拼音

- wan4 gu3 jiang1 ru4 hai3 ， wu2 shu3 you3 bu4 tong1 。
- bu4 tong1 shui2 shi3 ran2 ， ren2 zi4 wei2 yi4 tong2 。
- xi1 zai4 li3 meng4 qian2 ， shi4 ge4 huai2 tu3 feng1 。
- jing4 yan2 bi3 he2 you2 ， yi4 ge4 xun4 suo3 zhong1 。
- gong1 wei2 song4 shou4 ming4 ， san1 xing4 jie1 chao2 zong1 。
- si1 wen2 yi3 bai3 nian2 ， ming2 shi4 cai2 shu4 gong1 。
- mei2 shan1 yu3 jin1 ling2 ， nai4 he2 bu4 xiang1 rong2 。
- da4 ya3 ru2 guan1 luo4 ， yi4 fu4 hu4 di3 gong1 。
- peng2 fen1 wen2 zi4 jian4 ， huo4 qi3 shi1 you3 zhong1 。
- si4 jiao1 hu1 rong2 ma3 ， chen2 man3 yi2 men2 gong1 。
- wang3 shi4 yi3 fu4 zhe2 ， hou4 shi4 ru2 piao1 peng2 。
- yi2 fan4 wang4 ku3 ji1 ， yi2 he4 wang4 ku3 dong1 。
- shen1 mou2 mei3 bu4 chang2 ， wang2 shi4 mi2 you3 zhong1 。
- you3 ke4 du2 ce4 ce4 ， wan4 li3 xing1 shen1 zhong1 。
- xiang1 guo4 hua4 li2 he2 ， li4 li4 yao2 xi1 feng1 。
- wo3 jiu3 shi4 lü4 bao2 ， nian4 zhi1 ti4 wu2 cong2 。
- pin2 jian4 jiang1 an1 gui1 ， gong1 ming2 zai4 qi2 feng2 。
- you3 neng2 yong4 si1 ren2 ， ke3 shi3 bai3 zu3 kong1 。
- xi1 ren2 bu4 wei2 xi1 ， dong1 ren2 bu4 wei2 dong1 。

## 注释

## 译文

## 赏析
