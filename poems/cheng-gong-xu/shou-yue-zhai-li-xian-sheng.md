---
id: cheng-gong-xu-shou-yue-zhai-li-xian-sheng
title: 壽悅齋李先生
titlePinyin: shou4 yue4 zhai1 li3 xian1 sheng0
titleSlug: shou-yue-zhai-li-xian-sheng
author: 程公許
authorPinyin: cheng2 gong1 xu1
authorSlug: cheng-gong-xu
dynasty: 宋
dynastyPinyin: song4
dynastySlug: song
tags: []
---

## 正文

- 君不見溫公崇福十五年，上下千載書法嚴。
- 又不見蜀公靜退不待耄，鐘律製成天一笑。
- 樂則行之憂則違，出處無非聖之時。
- 一朝都人擁馬首，留相天子不得辭。
- 潁昌胡爲屹不動，各以就去揭榘儀。
- 悅齋先生天下士，琬琰琮璜國鎮瑞。
- 盛名姱節耀古今，歲晚松階猶候對。
- 時臺劇談鋸蜚屑，志堂析疑 {𥫗氐} 啟鑰。
- 夜歸風雨一龕燈，目電窺書光爍爍。
- 禹貢山川如指掌，漆園之解無郭象。
- 更將次五訂箕疇，不妨後覺勤鑽仰。
- 年來岷峨殊愴悽，公與潔齋名德齊。
- 長庚磊磊配曉月，士有司命國蔡蓍。
- 卧架詩書差足樂，憑高忍見楚氛惡。
- 豈不望公勇拂衣，正恐百姓須公活。
- 願公相業追元祐，以一至誠服雄狡。
- 願公眉壽如東軒，黄髮皤皤國元老。
- 雲蒸雨族霈作霖，賢以類聚治乃興。
- 卷舒在公亦何心，四海矯首西山岑。
- 薰風自南一披襟，起舞稱壽千黄金。
- 洗耳五絃虞氏琴，爲公緩軫歌嗣音。

## 拼音

- jun1 bu2 jian4 wen1 gong1 chong2 fu2 shi2 wu3 nian2 ， shang4 xia4 qian1 zai4 shu1 fa3 yan2 。
- you4 bu2 jian4 shu3 gong1 jing4 tui4 bu2 dai4 mao4 ， zhong1 lü4 zhi4 cheng2 tian1 yi2 xiao4 。
- le4 ze2 xing2 zhi1 you1 ze2 wei2 ， chu1 chu3 wu2 fei1 sheng4 zhi1 shi2 。
- yi4 zhao1 dou1 ren2 yong1 ma3 shou3 ， liu2 xiang1 tian1 zi3 bu4 de2 ci2 。
- ying3 chang1 hu2 wei2 yi4 bu2 dong4 ， ge4 yi3 jiu4 qu4 jie1 ju3 yi2 。
- yue4 zhai1 xian1 sheng0 tian1 xia4 shi4 ， wan3 yan3 cong2 huang2 guo2 zhen4 rui4 。
- sheng4 ming2 kua1 jie2 yao4 gu3 jin1 ， sui4 wan3 song1 jie1 you2 hou4 dui4 。
- shi2 tai2 ju4 tan2 ju4 fei1 xie4 ， zhi4 tang2 xi1 yi2  {𥫗 di1 }  qi3 yue4 。
- ye4 gui1 feng1 yu3 yi4 kan1 deng1 ， mu4 dian4 kui1 shu1 guang1 shuo4 shuo4 。
- yu3 gong4 shan1 chuan1 ru2 zhi3 zhang3 ， qi1 yuan2 zhi1 jie3 wu2 guo1 xiang4 。
- geng4 jiang1 ci4 wu3 ding4 ji1 chou2 ， bu4 fang2 hou4 jue2 qin2 zuan1 yang3 。
- nian2 lai2 min2 e2 shu1 chuang4 qi1 ， gong1 yu3 jie2 zhai1 ming2 de2 qi2 。
- chang2 geng1 lei3 lei3 pei4 xiao3 yue4 ， shi4 you3 si1 ming4 guo2 cai4 shi1 。
- wo4 jia4 shi1 shu1 cha4 zu2 le4 ， ping2 gao1 ren3 jian4 chu3 fen1 e4 。
- qi3 bu2 wang4 gong1 yong3 fu2 yi1 ， zheng4 kong3 bai3 xing4 xu1 gong1 huo2 。
- yuan4 gong1 xiang4 ye4 zhui1 yuan2 you4 ， yi3 yi2 zhi4 cheng2 fu2 xiong2 jiao3 。
- yuan4 gong1 mei2 shou4 ru2 dong1 xuan1 ， huang2 fa4 po2 po2 guo2 yuan2 lao3 。
- yun2 zheng1 yu3 zu2 pei4 zuo4 lin2 ， xian2 yi3 lei4 ju4 zhi4 nai3 xing1 。
- juan3 shu1 zai4 gong1 yi4 he2 xin1 ， si4 hai3 jiao3 shou3 xi1 shan1 cen2 。
- xun1 feng1 zi4 nan2 yi4 pi1 jin1 ， qi3 wu3 cheng1 shou4 qian1 huang2 jin1 。
- xi3 er3 wu3 xian2 yu2 shi4 qin2 ， wei2 gong1 huan3 zhen3 ge1 si4 yin1 。

## 注释

## 译文

## 赏析
