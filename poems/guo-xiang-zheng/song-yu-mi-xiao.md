---
id: guo-xiang-zheng-song-yu-mi-xiao
title: 送余秘校
titlePinyin: song4 yu2 mi4 xiao4
titleSlug: song-yu-mi-xiao
author: 郭祥正
authorPinyin: guo1 xiang2 zheng4
authorSlug: guo-xiang-zheng
dynasty: 宋
dynastyPinyin: song4
dynastySlug: song
tags: []
---

## 正文

- 蒼山凍雲猶未消，君騎瘦馬來飄飄。
- 入門下馬與我語，琅琅滿室鳴簫韶。
- 一官初得遭猛守，十年困辱朱顔凋。
- 恨無田園即長往，醉卧白日歌唐堯。
- 去干斗粟活妻子，誰念塵滓汙瓊瑤。
- 相逢太息不能已，解衣貰酒愁魂消。
- 紅梅零落雪霜洗，蒼雁蹭蹬狐狸蹻。
- 男兒功名顧有命，太公七十方漁樵。
- 否極泰來如覆手，闊步自此凌烟霄。
- 側聞丞相開東閣，肯使斯人重折腰。

## 拼音

- cang1 shan1 dong4 yun2 you2 wei4 xiao1 ， jun1 qi2 shou4 ma3 lai2 piao1 piao1 。
- ru4 men2 xia4 ma3 yu3 wo3 yu3 ， lang2 lang2 man3 shi4 ming2 xiao1 shao2 。
- yi4 guan1 chu1 de2 zao1 meng3 shou3 ， shi2 nian2 kun4 ru3 zhu1 yan2 diao1 。
- hen4 wu2 tian2 yuan2 ji2 chang2 wang3 ， zui4 wo4 bai2 ri4 ge1 tang2 yao2 。
- qu4 gan1 dou4 su4 huo2 qi1 zi0 ， shui2 nian4 chen2 zi3 wu1 qiong2 yao2 。
- xiang1 feng2 tai4 xi1 bu4 neng2 yi3 ， jie3 yi1 shi4 jiu3 chou2 hun2 xiao1 。
- hong2 mei2 ling2 luo4 xue3 shuang1 xi3 ， cang1 yan4 ceng4 deng4 hu2 li0 qiao1 。
- nan2 er2 gong1 ming2 gu4 you3 ming4 ， tai4 gong1 qi1 shi2 fang1 yu2 qiao2 。
- fou3 ji2 tai4 lai2 ru2 fu4 shou3 ， kuo4 bu4 zi4 ci3 ling2 yan1 xiao1 。
- ce4 wen2 cheng2 xiang4 kai1 dong1 ge2 ， ken3 shi3 si1 ren2 zhong4 zhe2 yao1 。

## 注释

## 译文

## 赏析
