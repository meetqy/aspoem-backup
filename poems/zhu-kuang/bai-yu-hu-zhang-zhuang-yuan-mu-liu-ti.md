---
id: zhu-kuang-bai-yu-hu-zhang-zhuang-yuan-mu-liu-ti
title: 拜于湖張狀元墓留題
titlePinyin: bai4 yu2 hu2 zhang1 zhuang4 yuan2 mu4 liu2 ti2
titleSlug: bai-yu-hu-zhang-zhuang-yuan-mu-liu-ti
author: 朱曠
authorPinyin: zhu1 kuang4
authorSlug: zhu-kuang
dynasty: 宋
dynastyPinyin: song4
dynastySlug: song
tags: []
---

## 正文

- 瘦馬踏亂山，盤折度村塢。
- 處處花柳明，耕鋤徧壠畝。
- 麥苗見膚寸，拳屈方出土。
- 乃知去夏旱，布種坐遲暮。
- 夏租竟如何，未免催迫苦。
- 投鞭扣蕭寺，來謁張公墓。
- 再拜拭淚行，疇昔感知遇。
- 盛年厭紛華，騎鯨上天去。
- 校讎三洞章，飛仙自儔侶。
- 笑唾人間世，一品竟何補。
- 世人患死生，未究死生故。
- 是生本不滅，來往若寒暑。
- 休矣勿復言，僧窗睡春雨。

## 拼音

- shou4 ma3 ta4 luan4 shan1 ， pan2 zhe2 du4 cun1 wu4 。
- chu3 chu3 hua1 liu3 ming2 ， geng1 chu2 bian4 long3 mu3 。
- mai4 miao2 jian4 fu1 cun4 ， quan2 qu1 fang1 chu1 tu3 。
- nai3 zhi1 qu4 xia4 han4 ， bu4 zhong3 zuo4 chi2 mu4 。
- xia4 zu1 jing4 ru2 he2 ， wei4 mian3 cui1 po4 ku3 。
- tou2 bian1 kou4 xiao1 si4 ， lai2 ye4 zhang1 gong1 mu4 。
- zai4 bai4 shi4 lei4 xing2 ， chou2 xi1 gan3 zhi1 yu4 。
- sheng4 nian2 yan4 fen1 hua2 ， qi2 jing1 shang4 tian1 qu4 。
- xiao4 chou2 san1 dong4 zhang1 ， fei1 xian1 zi4 chou2 lü3 。
- xiao4 tuo4 ren2 jian4 shi4 ， yi1 pin3 jing4 he2 bu3 。
- shi4 ren2 huan4 si3 sheng1 ， wei4 jiu1 si3 sheng1 gu4 。
- shi4 sheng1 ben3 bu2 mie4 ， lai2 wang3 ruo4 han2 shu3 。
- xiu1 yi3 wu4 fu4 yan2 ， seng1 chuang1 shui4 chun1 yu3 。

## 注释

## 译文

## 赏析
