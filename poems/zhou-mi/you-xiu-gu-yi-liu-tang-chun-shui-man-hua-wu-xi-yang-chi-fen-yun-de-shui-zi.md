---
id: zhou-mi-you-xiu-gu-yi-liu-tang-chun-shui-man-hua-wu-xi-yang-chi-fen-yun-de-shui-zi
title: 遊繡谷以柳塘春水慢花塢夕陽遲分韻得水字
titlePinyin: you2 xiu4 gu3 yi3 liu3 tang2 chun1 shui3 man4 hua1 wu4 xi1 yang2 chi2 fen1 yun4 de2 shui3 zi4
titleSlug: you-xiu-gu-yi-liu-tang-chun-shui-man-hua-wu-xi-yang-chi-fen-yun-de-shui-zi
author: 周密
authorPinyin: zhou1 mi4
authorSlug: zhou-mi
dynasty: 宋
dynastyPinyin: song4
dynastySlug: song
tags: []
---

## 正文

- 維暮春之初，風日清以美。
- 駕言清苕濱，行行問春事。
- 居然得幽勝，去郭纔數里。
- 亭臺護脩竹，橫橋带流水。
- 高堂敞山椒，虛楹宜小倚。
- 群山若米聚，孤塔如筆峙。
- 枰棋列疇疃，培塿見城市。
- 行舟類飄葉，遊人若移螘。
- 始知宇宙大，眼豁意爲起。
- 脩廊走秋蛇，蜿蜒徹山趾。
- 遠近蒸紅霞，川谷成錦綺。
- 東風寵芳草，新晴侈嘉蘤。
- 天機巧繪寫，眼纈眩朱紫。
- 躍然見春心，生意何可已。
- 逶迤群玉林，青蒼森齒齒。
- 詭然搴鯤鯨，巋然踞犀兕。
- 幽深若可探，嶮絕疑無底。
- 神鑱與鬼運，奇怪不可擬。
- 元章見之拜，奇章見之喜。
- 昌黎南山詩，品狀或可比。
- 清漪泛芳藻，絕谷多幽芷。
- 陰森蘚華滑，蒙茸薜蘿委。
- 冥搜意逾遠，欲去棹還檥。
- 何必天海涯，然後足奇詭。
- 意會即我趣，何用分彼己。
- 一笑成邂逅，百年聊爾耳。
- 高吟雜清嘯，嘲謔忘汝爾。
- 斯游興頗愜，已醉意未止。
- 交盟寫青壁，泉石實聞此。
- 永言敘幽懷，歲月聊以紀。

## 拼音

- wei2 mu4 chun1 zhi1 chu1 ， feng1 ri4 qing1 yi3 mei3 。
- jia4 yan2 qing1 tiao2 bin1 ， hang2 hang2 wen4 chun1 shi4 。
- ju1 ran2 de2 you1 sheng4 ， qu4 guo1 cai2 shu4 li3 。
- ting2 tai2 hu4 xiu1 zhu2 ， heng2 qiao2 dai4 liu2 shui3 。
- gao1 tang2 chang3 shan1 jiao1 ， xu1 ying2 yi2 xiao3 yi3 。
- qun2 shan1 ruo4 mi3 ju4 ， gu1 ta3 ru2 bi3 zhi4 。
- ping2 qi2 lie4 chou2 tuan3 ， pei2 lou3 jian4 cheng2 shi4 。
- xing2 zhou1 lei4 piao1 ye4 ， you2 ren2 ruo4 yi2 yi3 。
- shi3 zhi1 yu3 zhou4 da4 ， yan3 huo1 yi4 wei2 qi3 。
- xiu1 lang2 zou3 qiu1 she2 ， wan1 yan2 che4 shan1 zhi3 。
- yuan3 jin4 zheng1 hong2 xia2 ， chuan1 gu3 cheng2 jin3 qi3 。
- dong1 feng1 chong3 fang1 cao3 ， xin1 qing2 chi3 jia1 hua1 。
- tian1 ji1 qiao3 hui4 xie3 ， yan3 xie4 xuan4 zhu1 zi3 。
- yue4 ran2 jian4 chun1 xin1 ， sheng1 yi4 he2 ke3 yi3 。
- wei1 yi3 qun2 yu4 lin2 ， qing1 cang1 sen1 chi3 chi3 。
- gui3 ran2 qian1 kun1 jing1 ， kui1 ran2 ju4 xi1 si4 。
- you1 shen1 ruo4 ke3 tan4 ， xian3 jue2 yi2 wu2 di3 。
- shen2 chan2 yu3 gui3 yun4 ， qi2 guai4 bu4 ke3 ni3 。
- yuan2 zhang1 jian4 zhi1 bai4 ， qi2 zhang1 jian4 zhi1 xi3 。
- chang1 li2 nan2 shan1 shi1 ， pin3 zhuang4 huo4 ke3 bi3 。
- qing1 yi1 fan4 fang1 zao3 ， jue2 gu3 duo1 you1 zhi3 。
- yin1 sen1 xian3 hua2 hua2 ， meng2 rong2 bi4 luo2 wei3 。
- ming2 sou1 yi4 yu2 yuan3 ， yu4 qu4 zhao4 huan2 yi3 。
- he2 bi4 tian1 hai3 ya2 ， ran2 hou4 zu2 qi2 gui3 。
- yi4 hui4 ji2 wo3 qu4 ， he2 yong4 fen1 bi3 ji3 。
- yi2 xiao4 cheng2 xie4 hou4 ， bai3 nian2 liao2 er3 er3 。
- gao1 yin2 za2 qing1 xiao4 ， chao2 xue4 wang4 ru3 er3 。
- si1 you2 xing1 po1 qie4 ， yi3 zui4 yi4 wei4 zhi3 。
- jiao1 meng2 xie3 qing1 bi4 ， quan2 shi2 shi2 wen2 ci3 。
- yong3 yan2 xu4 you1 huai2 ， sui4 yue4 liao2 yi3 ji4 。

## 注释

## 译文

## 赏析
