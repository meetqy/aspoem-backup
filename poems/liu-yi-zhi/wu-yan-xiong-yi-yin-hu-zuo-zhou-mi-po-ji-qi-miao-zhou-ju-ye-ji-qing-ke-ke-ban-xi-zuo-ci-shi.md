---
id: liu-yi-zhi-wu-yan-xiong-yi-yin-hu-zuo-zhou-mi-po-ji-qi-miao-zhou-ju-ye-ji-qing-ke-ke-ban-xi-zuo-ci-shi
title: 無言兄以銀壺作粥糜頗極其妙舟居夜饑頃刻可辦戲作此詩
titlePinyin: wu2 yan2 xiong1 yi3 yin2 hu2 zuo4 zhou1 mi2 po1 ji2 qi2 miao4 zhou1 ju1 ye4 ji1 qing3 ke4 ke3 ban4 xi4 zuo4 ci3 shi1
titleSlug: wu-yan-xiong-yi-yin-hu-zuo-zhou-mi-po-ji-qi-miao-zhou-ju-ye-ji-qing-ke-ke-ban-xi-zuo-ci-shi
author: 劉一止
authorPinyin: liu2 yi4 zhi3
authorSlug: liu-yi-zhi
dynasty: 宋
dynastyPinyin: song4
dynastySlug: song
tags: []
---

## 正文

- 少年愛酒不廢沽，滑稽鴟夷每随車。
- 春禽似是知我意，日日勸我提葫蘆。
- 侵尋老境筋力異，宿昔百嗜今一無。
- 羈窮未免走四方，是口時賴薄粥餬。
- 憐君巧作此瓢壺，善爲口計真不疏。
- 上蓋下豐腹胍𦘴，空洞可置升米餘。
- 釜湯外沸如隔膜，氣塞不作聲盧胡。
- 須臾已復成淖糜，勻滑不減傾醍醐。
- 篷窗夜饑急星火，咄嗟而辦功可書。
- 山僧歙鉢未足詫，考父古鼎非時須。
- 我聞壺中有高隱，日月或類蓬萊居。
- 神仙有無事恍惚，山澤形貌常多臞。
- 不如一飽睡清熟，個中便是真華胥。

## 拼音

- shao4 nian2 ai4 jiu3 bu2 fei4 gu1 ， hua2 ji1 chi1 yi2 mei3 sui2 ju1 。
- chun1 qin2 si4 shi4 zhi1 wo3 yi4 ， ri4 ri4 quan4 wo3 ti2 hu2 lu2 。
- qin1 xun2 lao3 jing4 jin1 li4 yi4 ， su4 xi1 bai3 shi4 jin1 yi4 wu2 。
- ji1 qiong2 wei4 mian3 zou3 si4 fang1 ， shi4 kou3 shi2 lai4 bao2 zhou1 hu2 。
- lian2 jun1 qiao3 zuo4 ci3 piao2 hu2 ， shan4 wei2 kou3 ji4 zhen1 bu4 shu1 。
- shang4 gai4 xia4 feng1 fu4 gua1 𦘴， kong1 dong4 ke3 zhi4 sheng1 mi3 yu2 。
- fu3 tang1 wai4 fei4 ru2 ge2 mo2 ， qi4 sai1 bu2 zuo4 sheng1 lu2 hu2 。
- xu1 yu2 yi3 fu4 cheng2 nao4 mi2 ， yun2 hua2 bu4 jian3 qing1 ti2 hu2 。
- peng2 chuang1 ye4 ji1 ji2 xing1 huo3 ， duo1 jie1 er2 ban4 gong1 ke3 shu1 。
- shan1 seng1 xi1 bo1 wei4 zu2 cha4 ， kao3 fu4 gu3 ding3 fei1 shi2 xu1 。
- wo3 wen2 hu2 zhong1 you3 gao1 yin3 ， ri4 yue4 huo4 lei4 peng2 lai2 ju1 。
- shen2 xian1 you3 wu2 shi4 huang3 hu1 ， shan1 ze2 xing2 mao4 chang2 duo1 qu2 。
- bu4 ru2 yi4 bao3 shui4 qing1 shu2 ， ge4 zhong1 bian4 shi4 zhen1 hua2 xu1 。

## 注释

## 译文

## 赏析
