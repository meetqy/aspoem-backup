---
id: bai-ju-yi-you-wu-zhen-si-shi
title: 遊悟真寺詩
titlePinyin: you2 wu4 zhen1 si4 shi1
titleSlug: you-wu-zhen-si-shi
author: 白居易
authorPinyin: bai2 ju1 yi4
authorSlug: bai-ju-yi
dynasty: 唐
dynastyPinyin: tang2
dynastySlug: tang
tags: []
---

## 正文

- 元和九年秋，八月月上弦。
- 我遊悟真寺，寺在王順山。
- 去山四五里，先聞水潺湲。
- 自茲舍車馬，始涉藍溪灣。
- 手拄青竹杖，足蹋白石灘。
- 漸怪耳目曠，不聞人世喧。
- 山下望山上，初疑不可攀。
- 誰知中有路，盤折通巖巔。
- 一息幡竿下，再休石龕邊。
- 龕間長丈餘，門戶無扃關。
- 仰窺不見人，石髮垂若鬟。
- 驚出白蝙蝠，雙飛如雪飜。
- 回首寺門望，青崖夾朱軒。
- 如擘山腹開，置寺於其間。
- 入門無平地，地窄虛空寬。
- 房廊與臺殿，高下隨峰巒。
- 巖崿無撮土，樹木多瘦堅。
- 根株抱石長，屈曲蟲蛇蟠。
- 松桂亂無行，四時鬱芊芊。
- 枝梢嫋青翠，韻若風中弦。
- 日月光不透，綠陰相交延。
- 幽鳥時一聲，聞之似寒蟬。
- 首憩賓位亭，就坐未及安。
- 須臾開北戶，萬里明豁然。
- 拂檐虹霏微，繞棟雲迴旋。
- 赤日間白雨，陰晴同一川。
- 野綠簇草樹，眼界吞秦原。
- 渭水細不見，漢陵小於拳。
- 却顧來時路，縈紆映朱闌。
- 歷歷上山人，一一遙可觀。
- 前對多寶墖，風鐸鳴四端。
- 欒櫨與戶牖，恰恰金碧繁。
- 云昔迦葉佛，此地坐涅槃。
- 至今鐵鉢在，當底手跡穿。
- 西開玉像殿，白佛森比肩。
- 斗藪塵埃衣，禮拜冰雪顏。
- 疊霜爲袈裟，貫雹爲華鬘。
- 逼觀疑鬼功，其跡非雕鐫。
- 次登觀音堂，未到聞栴檀。
- 上階脫雙履，斂足升淨筵。
- 六楹排玉鏡，四座敷金鈿。
- 黑夜自光明，不待燈燭然。
- 衆寶互低昂，碧珮珊瑚幡。
- 風來似天樂，相觸聲珊珊。
- 白珠垂露凝，赤珠滴血殷。
- 點綴佛髻上，合爲七寶冠。
- 雙缾白琉璃，色若秋水寒。
- 隔缾見舍利，圓轉如金丹。
- 玉笛何代物，天人施祇園。
- 吹如秋鶴聲，可以降靈仙。
- 是時秋方中，三五月正圓。
- 寶堂豁三門，金魄當其前。
- 月與寶相射，晶光爭鮮妍。
- 照人心骨冷，竟夕不欲眠。
- 曉尋南墖路，亂竹低嬋娟。
- 林幽不逢人，寒蝶飛翾翾。
- 山果不識名，離離夾道蕃。
- 足以療飢乏，摘嘗味甘酸。
- 道南藍谷神，紫傘白紙錢。
- 若歲有水旱，詔使修蘋蘩。
- 以地清淨故，獻奠無葷膻。
- 危石疊四五，𡾋嵬欹且刓。
- 造物者何意，堆在巖東偏。
- 冷滑無人迹，苔點如花牋。
- 我來登上頭，下臨不測淵。
- 目眩手足掉，不敢低頭看。
- 風從石下生，薄人而上摶。
- 衣服似羽翮，開張欲飛鶱。
- 𡾼𡾼三面峰，峰尖刀劒攢。
- 往往白雲過，決開露青天。
- 西北日落時，夕暉紅團團。
- 千里翠屏外，走下丹砂丸。
- 東南月上時，夜氣青漫漫。
- 百丈碧潭底，寫出黃金盤。
- 藍水色似藍，日夜長潺潺。
- 周迴繞山轉，下視如青環。
- 或鋪爲慢流，或激爲奔湍。
- 泓澄最深處，浮出蛟龍涎。
- 側身入其中，懸磴尤險艱。
- 捫蘿蹋樛木，下逐飲澗猨。
- 雪迸起白鷺，錦跳驚紅鱣。
- 歇定方盥漱，濯去支體煩。
- 淺深皆洞徹，可照腦與肝。
- 但愛清見底，欲尋不知源。
- 東崖饒怪石，積甃蒼琅玕。
- 溫潤發於外，其間韞璵璠。
- 卞和死已久，良玉多棄捐。
- 或時洩光彩，夜與星月連。
- 中頂最高峰，拄天青玉竿。
- 𪕍𪕌上不得，豈我能攀援。
- 上有白蓮池，素葩覆清瀾。
- 聞名不可到，處所非人寰。
- 又有一片石，大如方尺甎。
- 插在半壁上，其下萬仞懸。
- 云有過去師，坐得無生禪。
- 號爲定心石，長老世相傳。
- 却上謁仙祠，蔓草生緜緜。
- 昔聞王氏子，羽化升上玄。
- 其西曬藥臺，猶對芝朮田。
- 時復明月夜，上聞黃鶴言。
- 迴尋畫龍堂，二叟鬢髮斑。
- 想見聽法時，歡喜禮印壇。
- 復歸泉窟下，化作龍蜿蜒。
- 階前石孔在，欲雨生白煙。
- 往有寫經僧，身靜心精專。
- 感彼雲外鴿，羣飛千翩翩。
- 來添研中水，去吸巖底泉。
- 一日三往復，時節長不愆。
- 經成號聖僧，弟子名楊難。
- 誦此蓮花偈，數滿百億千。
- 身壞口不壞，舌根如紅蓮。
- 顱骨今不見，石函尚存焉。
- 粉壁有吳畫，筆彩依舊鮮。
- 素屏有褚書，墨色如新乾。
- 靈境與異跡，周覽無不殫。
- 一遊五晝夜，欲返仍盤桓。
- 我本山中人，誤爲時網牽。
- 牽率使讀書，推挽令効官。
- 既登文字科，又忝諫諍員。
- 拙直不合時，無益同素餐。
- 以此自慙惕，戚戚常寡歡。
- 無成心力盡，未老形骸殘。
- 今來脫簪組，始覺離憂患。
- 及爲山水遊，彌得縱疎頑。
- 野麋斷羈絆，行走無拘攣。
- 池魚放入海，一往何時還。
- 身著居士衣，手把南華篇。
- 終來此山住，永謝區中緣。
- 我今四十餘，從此終身閑。
- 若以七十期，猶得三十年。

## 拼音

- yuan2 he2 jiu3 nian2 qiu1 ， ba1 yue4 yue4 shang4 xian2 。
- wo3 you2 wu4 zhen1 si4 ， si4 zai4 wang2 shun4 shan1 。
- qu4 shan1 si4 wu3 li3 ， xian1 wen2 shui3 chan2 yuan2 。
- zi4 zi1 she4 ju1 ma3 ， shi3 she4 lan2 xi1 wan1 。
- shou3 zhu3 qing1 zhu2 zhang4 ， zu2 ta4 bai2 shi2 tan1 。
- jian4 guai4 er3 mu4 kuang4 ， bu4 wen2 ren2 shi4 xuan1 。
- shan1 xia4 wang4 shan1 shang4 ， chu1 yi2 bu4 ke3 pan1 。
- shui2 zhi1 zhong1 you3 lu4 ， pan2 zhe2 tong1 yan2 dian1 。
- yi4 xi1 fan1 gan1 xia4 ， zai4 xiu1 shi2 kan1 bian1 。
- kan1 jian4 chang2 zhang4 yu2 ， men2 hu4 wu2 jiong1 guan1 。
- yang3 kui1 bu2 jian4 ren2 ， shi2 fa4 chui2 ruo4 huan2 。
- jing1 chu1 bai2 bian1 fu2 ， shuang1 fei1 ru2 xue3 fan1 。
- hui2 shou3 si4 men2 wang4 ， qing1 ya2 jia1 zhu1 xuan1 。
- ru2 bo4 shan1 fu4 kai1 ， zhi4 si4 wu1 qi2 jian4 。
- ru4 men2 wu2 ping2 di4 ， di4 zhai3 xu1 kong1 kuan1 。
- fang2 lang2 yu3 tai2 dian4 ， gao1 xia4 sui2 feng1 luan2 。
- yan2 e4 wu2 cuo1 tu3 ， shu4 mu4 duo1 shou4 jian1 。
- gen1 zhu1 bao4 shi2 chang2 ， qu1 qu1 chong2 she2 pan2 。
- song1 gui4 luan4 wu2 xing2 ， si4 shi2 yu4 qian1 qian1 。
- zhi1 shao1 niao3 qing1 cui4 ， yun4 ruo4 feng1 zhong1 xian2 。
- ri4 yue4 guang1 bu2 tou4 ， lü4 yin1 xiang1 jiao1 yan2 。
- you1 niao3 shi2 yi4 sheng1 ， wen2 zhi1 si4 han2 chan2 。
- shou3 qi4 bin1 wei4 ting2 ， jiu4 zuo4 wei4 ji2 an1 。
- xu1 yu2 kai1 bei3 hu4 ， wan4 li3 ming2 huo4 ran2 。
- fu2 yan2 hong2 fei1 wei1 ， rao4 dong4 yun2 hui2 xuan2 。
- chi4 ri4 jian4 bai2 yu3 ， yin1 qing2 tong2 yi4 chuan1 。
- ye3 lü4 cu4 cao3 shu4 ， yan3 jie4 tun1 qin2 yuan2 。
- wei4 shui3 xi4 bu2 jian4 ， han4 ling2 xiao3 wu1 quan2 。
- que4 gu4 lai2 shi2 lu4 ， ying2 yu1 ying4 zhu1 lan2 。
- li4 li4 shang4 shan1 ren2 ， yi1 yi1 yao2 ke3 guan1 。
- qian2 dui4 duo1 bao3 ta3 ， feng1 duo2 ming2 si4 duan1 。
- luan2 lu2 yu3 hu4 you3 ， qia4 qia4 jin1 bi4 fan2 。
- yun2 xi1 jia1 ye4 fo2 ， ci3 di4 zuo4 nie4 pan2 。
- zhi4 jin1 tie3 bo1 zai4 ， dang1 di3 shou3 ji4 chuan1 。
- xi1 kai1 yu4 xiang4 dian4 ， bai2 fo2 sen1 bi3 jian1 。
- dou4 sou3 chen2 ai1 yi1 ， li3 bai4 bing1 xue3 yan2 。
- die2 shuang1 wei2 jia1 sha1 ， guan4 bao2 wei2 hua2 man2 。
- bi1 guan1 yi2 gui3 gong1 ， qi2 ji4 fei1 diao1 juan1 。
- ci4 deng1 guan1 yin1 tang2 ， wei4 dao4 wen2 zhan1 tan2 。
- shang4 jie1 tuo1 shuang1 lü3 ， lian3 zu2 sheng1 jing4 yan2 。
- liu4 ying2 pai2 yu4 jing4 ， si4 zuo4 fu1 jin1 dian4 。
- hei1 ye4 zi4 guang1 ming2 ， bu2 dai4 deng1 zhu2 ran2 。
- zhong4 bao3 hu4 di1 ang2 ， bi4 pei4 shan1 hu2 fan1 。
- feng1 lai2 si4 tian1 le4 ， xiang1 chu4 sheng1 shan1 shan1 。
- bai2 zhu1 chui2 lu4 ning2 ， chi4 zhu1 di1 xue4 yin1 。
- dian3 zhui4 fo2 ji4 shang4 ， he2 wei2 qi1 bao3 guan1 。
- shuang1 ping2 bai2 liu2 li2 ， se4 ruo4 qiu1 shui3 han2 。
- ge2 ping2 jian4 she4 li4 ， yuan2 zhuan3 ru2 jin1 dan1 。
- yu4 di2 he2 dai4 wu4 ， tian1 ren2 shi1 qi2 yuan2 。
- chui1 ru2 qiu1 he4 sheng1 ， ke3 yi3 jiang4 ling2 xian1 。
- shi4 shi2 qiu1 fang1 zhong1 ， san1 wu3 yue4 zheng4 yuan2 。
- bao3 tang2 huo1 san1 men2 ， jin1 po4 dang1 qi2 qian2 。
- yue4 yu3 bao3 xiang1 she4 ， jing1 guang1 zheng1 xian1 yan2 。
- zhao4 ren2 xin1 gu3 leng3 ， jing4 xi1 bu2 yu4 mian2 。
- xiao3 xun2 nan2 ta3 lu4 ， luan4 zhu2 di1 chan2 juan1 。
- lin2 you1 bu4 feng2 ren2 ， han2 die2 fei1 xuan1 xuan1 。
- shan1 guo3 bu4 shi2 ming2 ， li2 li2 jia1 dao4 fan1 。
- zu2 yi3 liao2 ji1 fa2 ， zhai1 chang2 wei4 gan1 suan1 。
- dao4 nan2 lan2 gu3 shen2 ， zi3 san3 bai2 zhi3 qian2 。
- ruo4 sui4 you3 shui3 han4 ， zhao4 shi3 xiu1 pin2 fan2 。
- yi3 di4 qing1 jing4 gu4 ， xian4 dian4 wu2 hun1 shan1 。
- wei1 shi2 die2 si4 wu3 ，𡾋 wei2 qi1 qie3 wan2 。
- zao4 wu4 zhe3 he2 yi4 ， dui1 zai4 yan2 dong1 pian1 。
- leng3 hua2 wu2 ren2 ji4 ， tai2 dian3 ru2 hua1 jian1 。
- wo3 lai2 deng1 shang4 tou2 ， xia4 lin2 bu2 ce4 yuan1 。
- mu4 xuan4 shou3 zu2 diao4 ， bu4 gan3 di1 tou2 kan4 。
- feng1 cong2 shi2 xia4 sheng1 ， bao2 ren2 er2 shang4 tuan2 。
- yi1 fu0 si4 yu3 he2 ， kai1 zhang1 yu4 fei1 xian1 。
- 𡾼𡾼 san1 mian4 feng1 ， feng1 jian1 dao1 jian4 zan3 。
- wang3 wang3 bai2 yun2 guo4 ， jue2 kai1 lu4 qing1 tian1 。
- xi1 bei3 ri4 luo4 shi2 ， xi1 hui1 hong2 tuan2 tuan2 。
- qian1 li3 cui4 ping2 wai4 ， zou3 xia4 dan1 sha1 wan2 。
- dong1 nan2 yue4 shang4 shi2 ， ye4 qi4 qing1 man4 man4 。
- bai3 zhang4 bi4 tan2 di3 ， xie3 chu1 huang2 jin1 pan2 。
- lan2 shui3 se4 si4 lan2 ， ri4 ye4 chang2 chan2 chan2 。
- zhou1 hui2 rao4 shan1 zhuan3 ， xia4 shi4 ru2 qing1 huan2 。
- huo4 pu1 wei2 man4 liu2 ， huo4 ji1 wei2 ben1 tuan1 。
- hong2 cheng2 zui4 shen1 chu3 ， fu2 chu1 jiao1 long2 xian2 。
- ce4 shen1 ru4 qi2 zhong1 ， xuan2 deng4 you2 xian3 jian1 。
- men2 luo2 ta4 jiu1 mu4 ， xia4 zhu2 yin3 jian4 yuan2 。
- xue3 beng4 qi3 bai2 lu4 ， jin3 tiao4 jing1 hong2 zhan1 。
- xie1 ding4 fang1 guan4 shu4 ， zhuo2 qu4 zhi1 ti3 fan2 。
- qian3 shen1 jie1 dong4 che4 ， ke3 zhao4 nao3 yu3 gan1 。
- dan4 ai4 qing1 jian4 di3 ， yu4 xun2 bu4 zhi1 yuan2 。
- dong1 ya2 rao2 guai4 shi2 ， ji1 zhou4 cang1 lang2 gan1 。
- wen1 run4 fa1 wu1 wai4 ， qi2 jian4 yun4 yu2 fan2 。
- bian4 he2 si3 yi3 jiu3 ， liang2 yu4 duo1 qi4 juan1 。
- huo4 shi2 xie4 guang1 cai3 ， ye4 yu3 xing1 yue4 lian2 。
- zhong1 ding3 zui4 gao1 feng1 ， zhu3 tian1 qing1 yu4 gan1 。
- 𪕍𪕌 shang4 bu4 de2 ， qi3 wo3 neng2 pan1 yuan2 。
- shang4 you3 bai2 lian2 chi2 ， su4 pa1 fu4 qing1 lan2 。
- wen2 ming2 bu4 ke3 dao4 ， chu3 suo3 fei1 ren2 huan2 。
- you4 you3 yi2 pian4 shi2 ， da4 ru2 fang1 chi3 zhuan1 。
- cha1 zai4 ban4 bi4 shang4 ， qi2 xia4 wan4 ren4 xuan2 。
- yun2 you3 guo4 qu4 shi1 ， zuo4 de2 wu2 sheng1 shan4 。
- hao4 wei2 ding4 xin1 shi2 ， chang2 lao3 shi4 xiang4 chuan2 。
- que4 shang4 ye4 xian1 ci2 ， man4 cao3 sheng1 mian2 mian2 。
- xi1 wen2 wang2 shi4 zi3 ， yu3 hua4 sheng1 shang4 xuan2 。
- qi2 xi1 shai4 yao4 tai2 ， you2 dui4 zhi1 zhu2 tian2 。
- shi2 fu4 ming2 yue4 ye4 ， shang4 wen2 huang2 he4 yan2 。
- hui2 xun2 hua4 long2 tang2 ， er4 sou3 bin4 fa4 ban1 。
- xiang3 jian4 ting1 fa3 shi2 ， huan1 xi3 li3 yin4 tan2 。
- fu4 gui1 quan2 ku1 xia4 ， hua4 zuo4 long2 wan1 yan2 。
- jie1 qian2 shi2 kong3 zai4 ， yu4 yu3 sheng1 bai2 yan1 。
- wang3 you3 xie3 jing1 seng1 ， shen1 jing4 xin1 jing1 zhuan1 。
- gan3 bi3 yun2 wai4 ge1 ， qun2 fei1 qian1 pian1 pian1 。
- lai2 tian1 yan2 zhong1 shui3 ， qu4 xi1 yan2 di3 quan2 。
- yi2 ri4 san1 wang3 fu4 ， shi2 jie2 chang2 bu4 qian1 。
- jing1 cheng2 hao4 sheng4 seng1 ， di4 zi3 ming2 yang2 nan2 。
- song4 ci3 lian2 hua1 ji4 ， shu4 man3 bai3 yi4 qian1 。
- shen1 huai4 kou3 bu2 huai4 ， she2 gen1 ru2 hong2 lian2 。
- lu2 gu3 jin1 bu2 jian4 ， shi2 han2 shang4 cun2 yan1 。
- fen3 bi4 you3 wu2 hua4 ， bi3 cai3 yi1 jiu4 xian1 。
- su4 ping2 you3 chu3 shu1 ， mo4 se4 ru2 xin1 qian2 。
- ling2 jing4 yu3 yi4 ji4 ， zhou1 lan3 wu2 bu4 dan1 。
- yi4 you2 wu3 zhou4 ye4 ， yu4 fan3 reng2 pan2 huan2 。
- wo3 ben3 shan1 zhong1 ren2 ， wu4 wei2 shi2 wang3 qian1 。
- qian1 lü4 shi3 du2 shu1 ， tui1 wan3 ling4 xiao4 guan1 。
- ji4 deng1 wen2 zi4 ke1 ， you4 tian3 jian4 zheng4 yuan2 。
- zhuo1 zhi2 bu4 he2 shi2 ， wu2 yi4 tong2 su4 can1 。
- yi3 ci3 zi4 can2 ti4 ， qi1 qi1 chang2 gua3 huan1 。
- wu2 cheng2 xin1 li4 jin4 ， wei4 lao3 xing2 hai2 can2 。
- jin1 lai2 tuo1 zan1 zu3 ， shi3 jue2 li2 you1 huan4 。
- ji2 wei2 shan1 shui3 you2 ， mi2 de2 zong4 shu1 wan2 。
- ye3 mi2 duan4 ji1 ban4 ， xing2 zou3 wu2 ju1 luan2 。
- chi2 yu2 fang4 ru4 hai3 ， yi4 wang3 he2 shi2 huan2 。
- shen1 zhu4 ju1 shi4 yi1 ， shou3 ba3 nan2 hua2 pian1 。
- zhong1 lai2 ci3 shan1 zhu4 ， yong3 xie4 qu1 zhong1 yuan2 。
- wo3 jin1 si4 shi2 yu2 ， cong2 ci3 zhong1 shen1 xian2 。
- ruo4 yi3 qi1 shi2 qi1 ， you2 de2 san1 shi2 nian2 。

## 注释

## 译文

## 赏析
