---
id: su-song-you-bao-ning-yuan-lian-guang-ting-tong-qiu-cheng-ling-lin-si-jun-fen-ti-yong-ye-zi-yun
title: 遊保寧院練光亭同丘程凌林四君分題用業字韵
titlePinyin: you2 bao3 ning2 yuan4 lian4 guang1 ting2 tong2 qiu1 cheng2 ling2 lin2 si4 jun1 fen1 ti2 yong4 ye4 zi4 yun4
titleSlug: you-bao-ning-yuan-lian-guang-ting-tong-qiu-cheng-ling-lin-si-jun-fen-ti-yong-ye-zi-yun
author: 蘇頌
authorPinyin: su1 song4
authorSlug: su-song
dynasty: 宋
dynastyPinyin: song4
dynastySlug: song
tags: []
---

## 正文

- 寺本梁瓦棺，地臨吳建業。
- 何人構虛亭，勝概壓危堞。
- 巖扃豁常開，江練靜相協。
- 洪濤雖震騰，迅流終妥帖。
- 遠窮滄溟盡，近與長淮接。
- 水色古今同，潮聲朝暮愶。
- 中間數洲渚，來往拏桴楫。
- 摇深鳴榔喧，渡閣孤帆怯。
- 到此是安瀾，遊人無病涉。
- 滿檻霽光浮，平林風勢獵。
- 黄昏煙引素，清曉波成褶。
- 歸雲閒自飛，列岫平如帖。
- 秋岸狎鷗鳥，春城噪批頰。
- 園橘冬垂丹，堤榆夏飛莢。
- 竹徑粉筠墜，松梢飴露浥。
- 老檜倚軒檐，幹勁如雄俠。
- 野花鬥黄紫，格頑若婢妾。
- 離觴歌柳枝，江人憶桃葉。
- 往事杳難尋，欲問言成喋。
- 惟惜建邦都，形勝敵岷鄴。
- 後人奉竺乾，創寺據山脅。
- 邑居正佳麗，棟宇爭煒燁。
- 山遊鸑鷟羽，池變炎灰劫。
- 鳳去臺遂空，國移人亦慴。
- 興衰既代謝，榮悴固相躡。
- 幸今明世逢，早蒙湛恩浹。
- 安堵四民居，飽食千僧饁。
- 吾儕正閒暇，來遊失疲薾。
- 心朋况遨從，雲梯屢登躐。
- 山川思慮清，風雲抱懷愜。
- 百里見毫釐，萬象入眉睫。
- 南望牛首峰，雙闕儼重疊。
- 却視虎踞基，石城猶岌嶪。
- 北阜盤虬螭，三山樹矛鋏。
- 風流非昔時，事迹看載牒。
- 開尊忘醉醒，縱論鄙嚅囁。
- 念當時值泰，豈嘆徑未捷。
- 經綸苟韜藏，鼎飪終調燮。
- 攬景且留連，無爲利名攝。

## 拼音

- si4 ben3 liang2 wa3 guan1 ， di4 lin2 wu2 jian4 ye4 。
- he2 ren2 gou4 xu1 ting2 ， sheng4 gai4 ya1 wei1 die2 。
- yan2 jiong1 huo1 chang2 kai1 ， jiang1 lian4 jing4 xiang1 xie2 。
- hong2 tao1 sui1 zhen4 teng2 ， xun4 liu2 zhong1 tuo3 tie1 。
- yuan3 qiong2 cang1 ming2 jin4 ， jin4 yu3 chang2 huai2 jie1 。
- shui3 se4 gu3 jin1 tong2 ， chao2 sheng1 zhao1 mu4 xie2 。
- zhong1 jian4 shu4 zhou1 zhu3 ， lai2 wang3 na2 fu2 ji2 。
- yao2 shen1 ming2 lang2 xuan1 ， du4 ge2 gu1 fan1 qie4 。
- dao4 ci3 shi4 an1 lan2 ， you2 ren2 wu2 bing4 she4 。
- man3 jian4 ji4 guang1 fu2 ， ping2 lin2 feng1 shi4 lie4 。
- huang2 hun1 yan1 yin3 su4 ， qing1 xiao3 bo1 cheng2 zhe3 。
- gui1 yun2 xian2 zi4 fei1 ， lie4 xiu4 ping2 ru2 tie1 。
- qiu1 an4 xia2 ou1 niao3 ， chun1 cheng2 zao4 pi1 jia2 。
- yuan2 ju2 dong1 chui2 dan1 ， di1 yu2 xia4 fei1 jia2 。
- zhu2 jing4 fen3 yun2 zhui4 ， song1 shao1 yi2 lu4 yi4 。
- lao3 gui4 yi3 xuan1 yan2 ， gan4 jin4 ru2 xiong2 xia2 。
- ye3 hua1 dou4 huang2 zi3 ， ge2 wan2 ruo4 bi4 qie4 。
- li2 shang1 ge1 liu3 zhi1 ， jiang1 ren2 yi4 tao2 ye4 。
- wang3 shi4 yao3 nan2 xun2 ， yu4 wen4 yan2 cheng2 die2 。
- wei2 xi1 jian4 bang1 dou1 ， xing2 sheng4 di2 min2 ye4 。
- hou4 ren2 feng4 zhu2 qian2 ， chuang4 si4 ju4 shan1 xie2 。
- yi4 ju1 zheng4 jia1 li2 ， dong4 yu3 zheng1 wei3 ye4 。
- shan1 you2 yue4 zhuo2 yu3 ， chi2 bian4 yan2 hui1 jie2 。
- feng4 qu4 tai2 sui4 kong1 ， guo2 yi2 ren2 yi4 she4 。
- xing1 shuai1 ji4 dai4 xie4 ， rong2 cui4 gu4 xiang1 nie4 。
- xing4 jin1 ming2 shi4 feng2 ， zao3 meng2 zhan4 en1 jia1 。
- an1 du3 si4 min2 ju1 ， bao3 shi2 qian1 seng1 ye4 。
- wu2 chai2 zheng4 xian2 xia2 ， lai2 you2 shi1 pi2 er3 。
- xin1 peng2 kuang4 ao2 cong2 ， yun2 ti1 lü3 deng1 lie4 。
- shan1 chuan1 si1 lü4 qing1 ， feng1 yun2 bao4 huai2 qie4 。
- bai3 li3 jian4 hao2 li2 ， wan4 xiang4 ru4 mei2 jie2 。
- nan2 wang4 niu2 shou3 feng1 ， shuang1 que4 yan3 zhong4 die2 。
- que4 shi4 hu3 ju4 ji1 ， shi2 cheng2 you2 ji2 ye4 。
- bei3 fu4 pan2 qiu2 chi1 ， san1 shan1 shu4 mao2 jia2 。
- feng1 liu2 fei1 xi1 shi2 ， shi4 ji4 kan4 zai4 die2 。
- kai1 zun1 wang4 zui4 xing3 ， zong4 lun4 bi3 ru2 nie4 。
- nian4 dang1 shi2 zhi2 tai4 ， qi3 tan4 jing4 wei4 jie2 。
- jing1 lun2 gou3 tao1 cang2 ， ding3 ren4 zhong1 diao4 xie4 。
- lan3 jing3 qie3 liu2 lian2 ， wu2 wei2 li4 ming2 she4 。

## 注释

## 译文

## 赏析
