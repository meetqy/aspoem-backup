---
id: shi-ju-jian-yi-zhai
title: 頤齋
titlePinyin: yi2 zhai1
titleSlug: yi-zhai
author: 釋居簡
authorPinyin: shi4 ju1 jian3
authorSlug: shi-ju-jian
dynasty: 宋
dynastyPinyin: song4
dynastySlug: song
tags: []
---

## 正文

- 有生分貴足，足患不自知。
- 知貴得所止，不止盈益虧。
- 盤磵隠淪友，圖史森孫枝。
- 閑適壽且康，不止將奚爲。
- 卜築脩竹間，養正是用宜。
- 惟其得所養，自樂頤之時。
- 初筮得上九，頤道皆備之。
- 靜默戰紛華，燕晦觀群蜚。
- 對月喜秋霽，問柳知春歸。
- 鳴鶴聞夜弦，振鷺驚晝棋。
- 池寬縱魚樂，機忘悟鷗疑。
- 幽草時自妍，歌鳥時自闚。
- 釣則鈎可直，藝則芳可移。
- 酒酣卧花底，不知吾爲誰。
- 起來飛羽觴，萬化同熙熙。
- 藥圃雨新霽，徐步觀耘耔。
- 眉津雙解顰，心淵平弗欹。
- 酡顔渥且丹，老鬢秋不萎。
- 從它自逐逐，舍蔡觀朵頤。

## 拼音

- you3 sheng1 fen4 gui4 zu2 ， zu2 huan4 bu2 zi4 zhi1 。
- zhi1 gui4 de2 suo3 zhi3 ， bu4 zhi3 ying2 yi4 kui1 。
- pan2 jian4 yin3 lun2 you3 ， tu2 shi3 sen1 sun1 zhi1 。
- xian2 shi4 shou4 qie3 kang1 ， bu4 zhi3 jiang1 xi1 wei2 。
- bu3 zhu4 xiu1 zhu2 jian4 ， yang3 zheng4 shi4 yong4 yi2 。
- wei2 qi2 de2 suo3 yang3 ， zi4 le4 yi2 zhi1 shi2 。
- chu1 shi4 de2 shang4 jiu3 ， yi2 dao4 jie1 bei4 zhi1 。
- jing4 mo4 zhan4 fen1 hua2 ， yan4 hui4 guan1 qun2 fei1 。
- dui4 yue4 xi3 qiu1 ji4 ， wen4 liu3 zhi1 chun1 gui1 。
- ming2 he4 wen2 ye4 xian2 ， zhen4 lu4 jing1 zhou4 qi2 。
- chi2 kuan1 zong4 yu2 le4 ， ji1 wang4 wu4 ou1 yi2 。
- you1 cao3 shi2 zi4 yan2 ， ge1 niao3 shi2 zi4 kui1 。
- diao4 ze2 gou1 ke3 zhi2 ， yi4 ze2 fang1 ke3 yi2 。
- jiu3 han1 wo4 hua1 di3 ， bu4 zhi1 wu2 wei2 shui2 。
- qi3 lai2 fei1 yu3 shang1 ， wan4 hua4 tong2 xi1 xi1 。
- yao4 pu3 yu3 xin1 ji4 ， xu2 bu4 guan1 yun2 zi3 。
- mei2 jin1 shuang1 jie3 pin2 ， xin1 yuan1 ping2 fu2 qi1 。
- tuo2 yan2 wo4 qie3 dan1 ， lao3 bin4 qiu1 bu4 wei3 。
- cong2 ta1 zi4 zhu2 zhu2 ， she4 cai4 guan1 duo3 yi2 。

## 注释

## 译文

## 赏析
