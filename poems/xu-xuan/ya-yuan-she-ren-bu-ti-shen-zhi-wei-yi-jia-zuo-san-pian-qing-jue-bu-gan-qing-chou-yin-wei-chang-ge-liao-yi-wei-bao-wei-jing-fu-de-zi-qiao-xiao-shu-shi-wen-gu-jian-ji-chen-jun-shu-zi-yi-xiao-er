---
id: xu-xuan-ya-yuan-she-ren-bu-ti-shen-zhi-wei-yi-jia-zuo-san-pian-qing-jue-bu-gan-qing-chou-yin-wei-chang-ge-liao-yi-wei-bao-wei-jing-fu-de-zi-qiao-xiao-shu-shi-wen-gu-jian-ji-chen-jun-shu-zi-yi-xiao-er
title: 亞元舍人不替深知猥貽佳作三篇清絕不敢輕酬因爲長歌聊以爲報未竟復得子喬校書示問故兼寄陳君庶資一笑耳
titlePinyin: ya1 yuan2 she4 ren2 bu2 ti4 shen1 zhi1 wei3 yi2 jia1 zuo4 san1 pian1 qing1 jue2 bu4 gan3 qing1 chou2 yin1 wei2 chang2 ge1 liao2 yi3 wei2 bao4 wei4 jing4 fu4 de2 zi3 qiao2 xiao4 shu1 shi4 wen4 gu4 jian1 ji4 chen2 jun1 shu4 zi1 yi2 xiao4 er3
titleSlug: ya-yuan-she-ren-bu-ti-shen-zhi-wei-yi-jia-zuo-san-pian-qing-jue-bu-gan-qing-chou-yin-wei-chang-ge-liao-yi-wei-bao-wei-jing-fu-de-zi-qiao-xiao-shu-shi-wen-gu-jian-ji-chen-jun-shu-zi-yi-xiao-er
author: 徐鉉
authorPinyin: xu2 xuan4
authorSlug: xu-xuan
dynasty: 唐
dynastyPinyin: tang2
dynastySlug: tang
tags: []
---

## 正文

- 海陵城裏春正月，海畔朝陽照殘雪。
- 城中有客獨登樓，遙望天邊白銀闕。
- 白銀闕下何英英，雕鞍繡轂趨承明。
- 閶門曉闢旌旗影，玉墀風細佩環聲。
- 此處追飛皆俊彥，當年何事容疵賤。
- 懷鉛晝坐紫微宮，焚香夜直明光殿。
- 王言簡靜官司閑，朋好殷勤多往還。
- 新亭風景如東洛，邙嶺林泉似北山。
- 光陰暗度盃盂裏，職業未妨談笑間。
- 有時邀賓復攜妓，造門不問都非是。
- 酣歌呌笑驚四鄰，賦筆縱橫動千字。
- 任他銀箭轉更籌，不怕金吾司夜吏。
- 可憐諸貴賢且才，時情物望兩無猜。
- 伊余獨稟狂狷性，褊量多言仍薄命。
- 吞舟可漏豈無恩，負乘自貽非不幸。
- 一朝削跡爲遷客，旦暮青雲千里隔。
- 離鴻別雁各分飛，折柳攀花兩無色。
- 盧龍渡口問迷津，瓜步山前送暮春。
- 白沙江上曾行路，青林花落何紛紛。
- 漢皇昔幸回中道，極目牛羊臥芳草。
- 舊宅重游盡隟荒，故人相見多衰老。
- 禪智寺，山光橋，風瑟瑟兮雨蕭蕭。
- 行盃已醒殘夢斷，征途未極離魂消。
- 海陵郡中陶太守，相逢本是隨行舊。
- 乍申拜起已開眉，却問辛勤還執手。
- 精廬水榭最清幽，一稅征車聊駐留。
- 閉門思過謝來客，知恩省分寬離憂。
- 郡齋勝境有後池，山亭菌閣互參差。
- 有時虛左來相召，舉白飛觴任所爲。
- 多才太守能撾鼓，醉送金船間歌舞。
- 酒酣耳熱眼生花，暫似京華歡會處。
- 歸來旅館還端居，清風朗月夜窗虛。
- 駸駸流景歲云暮，天涯望斷故人書。
- 春來憑檻方歎息，仰頭忽見南來翼。
- 足繫紅箋墮我前，引頸長鳴如有言。
- 開緘試讀相思字，乃是多情喬亞元。
- 短韻三篇皆麗絕，小梅寄意情偏切。
- 金蘭投分一何堅，銀鉤置袖終難滅。
- 醉後狂言何足奇，感君知己不相遺。
- 長卿曾作美人賦，玄成今有責躬詩。
- 報章欲託還京信，筆拙紙窮情未盡。
- 珍重芸香陳子喬，亦解貽書遠相問。
- 寧須買藥療羈愁，只恨無書消鄙吝。
- 游處當時靡不同，歡娛今日兩成空。
- 天子尚應憐賈誼，時人未要嘲楊雄。
- 曲終筆閣緘封已，翩翩驛騎行塵起。
- 寄向中朝謝故人，爲說相思意如此。

## 拼音

- hai3 ling2 cheng2 li3 chun1 zheng1 yue4 ， hai3 pan4 chao2 yang2 zhao4 can2 xue3 。
- cheng2 zhong1 you3 ke4 du2 deng1 lou2 ， yao2 wang4 tian1 bian1 bai2 yin2 que4 。
- bai2 yin2 que4 xia4 he2 ying1 ying1 ， diao1 an1 xiu4 gu3 qu1 cheng2 ming2 。
- chang1 men2 xiao3 pi4 jing1 qi2 ying3 ， yu4 chi2 feng1 xi4 pei4 huan2 sheng1 。
- ci3 chu3 zhui1 fei1 jie1 jun4 yan4 ， dang1 nian2 he2 shi4 rong2 ci1 jian4 。
- huai2 qian1 zhou4 zuo4 zi3 wei1 gong1 ， fen2 xiang1 ye4 zhi2 ming2 guang1 dian4 。
- wang2 yan2 jian3 jing4 guan1 si0 xian2 ， peng2 hao3 yin1 qin2 duo1 wang3 huan2 。
- xin1 ting2 feng1 jing3 ru2 dong1 luo4 ， mang2 ling3 lin2 quan2 si4 bei3 shan1 。
- guang1 yin1 an4 du4 bei1 yu2 li3 ， zhi2 ye4 wei4 fang2 tan2 xiao4 jian4 。
- you3 shi2 yao1 bin1 fu4 xie2 ji4 ， zao4 men2 bu2 wen4 dou1 fei1 shi4 。
- han1 ge1 jiao4 xiao4 jing1 si4 lin2 ， fu4 bi3 zong4 heng2 dong4 qian1 zi4 。
- ren4 ta1 yin2 jian4 zhuan3 geng4 chou2 ， bu2 pa4 jin1 wu2 si1 ye4 li4 。
- ke3 lian2 zhu1 gui4 xian2 qie3 cai2 ， shi2 qing2 wu4 wang4 liang3 wu2 cai1 。
- yi1 yu2 du2 bing3 kuang2 juan4 xing4 ， bian3 liang2 duo1 yan2 reng2 bo2 ming4 。
- tun1 zhou1 ke3 lou4 qi3 wu2 en1 ， fu4 cheng2 zi4 yi2 fei1 bu2 xing4 。
- yi4 chao2 xiao1 ji4 wei2 qian1 ke4 ， dan4 mu4 qing1 yun2 qian1 li3 ge2 。
- li2 hong2 bie2 yan4 ge4 fen1 fei1 ， zhe2 liu3 pan1 hua1 liang3 wu2 se4 。
- lu2 long2 du4 kou3 wen4 mi2 jin1 ， gua1 bu4 shan1 qian2 song4 mu4 chun1 。
- bai2 sha1 jiang1 shang4 ceng2 xing2 lu4 ， qing1 lin2 hua1 luo4 he2 fen1 fen1 。
- han4 huang2 xi1 xing4 hui2 zhong1 dao4 ， ji2 mu4 niu2 yang2 wo4 fang1 cao3 。
- jiu4 zhai2 chong2 you2 jin4 xi4 huang1 ， gu4 ren2 xiang1 jian4 duo1 shuai1 lao3 。
- shan4 zhi4 si4 ， shan1 guang1 qiao2 ， feng1 se4 se4 xi1 yu3 xiao1 xiao1 。
- xing2 bei1 yi3 xing3 can2 meng4 duan4 ， zheng1 tu2 wei4 ji2 li2 hun2 xiao1 。
- hai3 ling2 jun4 zhong1 tao2 tai4 shou3 ， xiang1 feng2 ben3 shi4 sui2 xing2 jiu4 。
- zha4 shen1 bai4 qi3 yi3 kai1 mei2 ， que4 wen4 xin1 qin2 huan2 zhi2 shou3 。
- jing1 lu2 shui3 xie4 zui4 qing1 you1 ， yi2 shui4 zheng1 ju1 liao2 zhu4 liu2 。
- bi4 men2 si1 guo4 xie4 lai2 ke4 ， zhi1 en1 sheng3 fen1 kuan1 li2 you1 。
- jun4 zhai1 sheng4 jing4 you3 hou4 chi2 ， shan1 ting2 jun1 ge2 hu4 can1 cha4 。
- you3 shi2 xu1 zuo3 lai2 xiang1 zhao4 ， ju3 bai2 fei1 shang1 ren4 suo3 wei2 。
- duo1 cai2 tai4 shou3 neng2 zhua1 gu3 ， zui4 song4 jin1 chuan2 jian4 ge1 wu3 。
- jiu3 han1 er3 re4 yan3 sheng1 hua1 ， zan4 si4 jing1 hua2 huan1 hui4 chu3 。
- gui1 lai2 lü3 guan3 huan2 duan1 ju1 ， qing1 feng1 lang3 yue4 ye4 chuang1 xu1 。
- qin1 qin1 liu2 jing3 sui4 yun2 mu4 ， tian1 ya2 wang4 duan4 gu4 ren2 shu1 。
- chun1 lai2 ping2 jian4 fang1 tan4 xi1 ， yang3 tou2 hu1 jian4 nan2 lai2 yi4 。
- zu2 xi4 hong2 jian1 duo4 wo3 qian2 ， yin3 jing3 chang2 ming2 ru2 you3 yan2 。
- kai1 jian1 shi4 du2 xiang1 si1 zi4 ， nai3 shi4 duo1 qing2 qiao2 ya1 yuan2 。
- duan3 yun4 san1 pian1 jie1 li2 jue2 ， xiao3 mei2 ji4 yi4 qing2 pian1 qie4 。
- jin1 lan2 tou2 fen1 yi4 he2 jian1 ， yin2 gou1 zhi4 xiu4 zhong1 nan2 mie4 。
- zui4 hou4 kuang2 yan2 he2 zu2 qi2 ， gan3 jun1 zhi1 ji3 bu4 xiang1 yi2 。
- chang2 qing1 ceng2 zuo4 mei3 ren2 fu4 ， xuan2 cheng2 jin1 you3 ze2 gong1 shi1 。
- bao4 zhang1 yu4 tuo1 huan2 jing1 xin4 ， bi3 zhuo1 zhi3 qiong2 qing2 wei4 jin4 。
- zhen1 zhong4 yun2 xiang1 chen2 zi3 qiao2 ， yi4 jie3 yi2 shu1 yuan3 xiang1 wen4 。
- ning2 xu1 mai3 yao4 liao2 ji1 chou2 ， zhi1 hen4 wu2 shu1 xiao1 bi3 lin4 。
- you2 chu3 dang1 shi2 mi2 bu4 tong2 ， huan1 yu2 jin1 ri4 liang3 cheng2 kong1 。
- tian1 zi3 shang4 ying1 lian2 jia3 yi4 ， shi2 ren2 wei4 yao4 chao2 yang2 xiong2 。
- qu3 zhong1 bi3 ge2 jian1 feng1 yi3 ， pian1 pian1 yi4 qi2 xing2 chen2 qi3 。
- ji4 xiang4 zhong1 chao2 xie4 gu4 ren2 ， wei2 shuo1 xiang1 si1 yi4 ru2 ci3 。

## 注释

## 译文

## 赏析
