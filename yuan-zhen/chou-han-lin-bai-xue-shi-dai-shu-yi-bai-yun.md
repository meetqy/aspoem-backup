---
id: yuan-zhen-chou-han-lin-bai-xue-shi-dai-shu-yi-bai-yun
title: 酬翰林白學士代書一百韻
titlePinyin: chou2 han4 lin2 bai2 xue2 shi4 dai4 shu1 yi4 bai3 yun4
titleSlug: chou-han-lin-bai-xue-shi-dai-shu-yi-bai-yun
author: 元稹
authorPinyin: yuan2 zhen3
authorSlug: yuan-zhen
dynasty: 唐
dynastyPinyin: tang2
dynastySlug: tang
tags: [] 
---

## 正文

- 昔歲俱充賦，同年遇有司。
- 八人稱迥拔，兩郡濫相知。
- 逸驥初翻步，鞲鷹暫脫羈。
- 遠途憂地窄，高視覺天卑。
- 並入紅蘭署，偏親白玉規。
- 近朱憐冉冉，伐木願偲偲。
- 魚魯非難識，鉛黃自嬾持。
- 心輕馬融帳，謀奪子房帷。
- 秀發幽巖電，清澄隘岸陂。
- 九霄排直上，萬里整前期。
- 勇贈棲鸞句，慙當古井詩。
- 多聞全受益，擇善頗相師。
- 脫俗殊常調，潛工大有爲。
- 還醇憑酎酒，運智託圍棊。
- 情會招車胤，閑行覓戴逵。
- 僧餐月燈閣，醵宴劫灰池。
- 勝概爭先到，篇章競出奇。
- 輸贏論破的，點竄肯容絲。
- 山岫當街翠，牆花拂面枝。
- 鶯聲愛嬌小，燕翼翫逶迤。
- 轡爲逢車緩，鞭緣趂伴施。
- 密攜長上樂，偷宿靜坊姬。
- 僻性慵朝起，新晴助晚嬉。
- 相歡常滿目，別處鮮開眉。
- 翰墨題名盡，光陰聽話移。
- 綠袍因醉典，烏帽逆風遺。
- 暗插輕籌箸，仍提小屈巵。
- 本絃纔一舉，下口已三遲。
- 逃席衝門出，歸倡借馬騎。
- 狂歌繁節亂，醉舞半衫垂。
- 散漫紛長薄，邀遮守隘岐。
- 幾遭朝士笑，兼任巷童隨。
- 苟務形骸達，渾將性命【推】。
- 何曾愛官序，不省計家資。
- 忽悟成虛擲，翻然歎未宜。
- 使回躭樂事，堅赴策賢時。
- 寢食都忘倦，園廬遂絕闚。
- 勞神甘慼慼，攻短過孜孜。
- 葉怯穿楊箭，囊藏透頴錐。
- 超遙望雲雨，擺落占泉坻。
- 略削荒涼苑，搜求激直詞。
- 那能作牛後，更擬助洪基。
- 唱第聽雞集，趨朝忘馬疲。
- 內人輿御案，朝景麗神旗。
- 首被呼名姓，多慙冠等衰。
- 千官容眷盼，五色照離披。
- 鵷侶從茲洽，鷗情轉自縻。
- 分張殊品命，中外却驅馳。
- 出入稱金籍，東西侍碧墀。
- 鬬班雲洶湧，開扇雉參差。
- 切愧尋常質，親瞻咫尺姿。
- 日輪光照耀，龍服瑞葳蕤。
- 誓欲通愚謇，生憎效喔咿。
- 佞存真妾婦，諫死是男兒。
- 便殿承偏召，權臣懼撓私。
- 廟堂雖稷契，城社有狐貍。
- 似錦言應巧，如弦數易欺。
- 敢嗟身暫黜，所恨政無毗。
- 謬辱良由此，昇騰亦在斯。
- 再令陪憲禁，依舊履阽危。
- 使蜀常緜遠，分臺更嶮巇。
- 匿姦勞發掘，破黨惡持疑。
- 斧刃迎皆碎，盤牙老未萎。
- 乍能還帝笏，詎忍折吾支。
- 虎尾元來險，圭文却類疵。
- 浮榮齊壤芥，閑氣詠江蘺。
- 闕下殷勤拜，樽前嘯傲辭。
- 飄沈委蓬梗，忠信敵蠻夷。
- 戲誚青雲驛，譏題皓髮祠。
- 貪過谷隱寺，留讀峴山碑。
- 草沒章臺阯，隄橫楚澤湄。
- 野蓮侵稻隴，亞柳壓城陴。
- 遇物傷凋換，登樓思漫瀰。
- 金攢嫩橙子，瑿泛遠鸕鶿。
- 仰竹藤纏屋，苫茆荻補籬。
- 麪梨通蔕朽，火米帶芒炊。
- 葦筍鍼筒束，鯾魚箭羽鬐。
- 芋羹真底可，鱸鱠漫勞思。
- 北渚銷魂望，南風著骨吹。
- 度梅衣色漬，食稗馬蹄羸。
- 院榷和泥鹼，官酤小麴醨。
- 訛音煩繳繞，輕俗醜威儀。
- 樹罕貞心柏，畦豐衛足葵。
- 坳窪饒尰矮，游惰壓庸緇。
- 病賽烏稱鬼，巫占瓦代龜。
- 連陰蛙張王，瘴瘧雪治醫。
- 我正窮於是，君寧念及茲。
- 一篇從日下，雙鯉送天涯。
- 坐捧迷前席，行吟忘結綦。
- 匡床鋪錯繡，几案踴靈芝。
- 形影同初合，參商喻此離。
- 扇因秋棄置，鏡異月盈虧。
- 壯志誠難奪，良辰豈復追。
- 甯牛終夜永，潘鬢去年衰。
- 溟渤深那測，穹蒼意在誰。
- 馭方輕騕褭，車肯重辛夷。
- 臥轍希濡沫，低顏受頷頤。
- 世情焉足怪，自省固堪悲。
- 溷鼠虛求潔，籠禽方訝飢。
- 猶勝憶黃犬，幸得早圖之。

## 拼音

- xi1 sui4 ju4 chong1 fu4 ， tong2 nian2 yu4 you3 si1 。
- ba1 ren2 cheng1 jiong3 ba2 ， liang3 jun4 lan4 xiang1 zhi1 。
- yi4 ji4 chu1 fan1 bu4 ， gou1 ying1 zan4 tuo1 ji1 。
- yuan3 tu2 you1 di4 zhai3 ， gao1 shi4 jue2 tian1 bei1 。
- bing4 ru4 hong2 lan2 shu3 ， pian1 qin1 bai2 yu4 gui1 。
- jin4 zhu1 lian2 ran3 ran3 ， fa2 mu4 yuan4 cai1 cai1 。
- yu2 lu3 fei1 nan2 shi2 ， qian1 huang2 zi4 lan3 chi2 。
- xin1 qing1 ma3 rong2 zhang4 ， mou2 duo2 zi3 fang2 wei2 。
- xiu4 fa1 you1 yan2 dian4 ， qing1 cheng2 ai4 an4 bei1 。
- jiu3 xiao1 pai2 zhi2 shang4 ， wan4 li3 zheng3 qian2 qi1 。
- yong3 zeng4 qi1 luan2 ju4 ， can2 dang1 gu3 jing3 shi1 。
- duo1 wen2 quan2 shou4 yi4 ， ze2 shan4 po1 xiang1 shi1 。
- tuo1 su2 shu1 chang2 diao4 ， qian2 gong1 da4 you3 wei2 。
- huan2 chun2 ping2 zhou4 jiu3 ， yun4 zhi4 tuo1 wei2 qi2 。
- qing2 hui4 zhao1 ju1 yin4 ， xian2 xing2 mi4 dai4 kui2 。
- seng1 can1 yue4 deng1 ge2 ， ju4 yan4 jie2 hui1 chi2 。
- sheng4 gai4 zheng1 xian1 dao4 ， pian1 zhang1 jing4 chu1 qi2 。
- shu1 ying2 lun4 po4 de0 ， dian3 cuan4 ken3 rong2 si1 。
- shan1 xiu4 dang1 jie1 cui4 ， qiang2 hua1 fu2 mian4 zhi1 。
- ying1 sheng1 ai4 jiao1 xiao3 ， yan4 yi4 wan2 wei1 yi2 。
- pei4 wei2 feng2 ju1 huan3 ， bian1 yuan2 chen4 ban4 shi1 。
- mi4 xie2 chang2 shang4 le4 ， tou1 su4 jing4 fang1 ji1 。
- pi4 xing4 yong1 chao2 qi3 ， xin1 qing2 zhu4 wan3 xi1 。
- xiang1 huan1 chang2 man3 mu4 ， bie2 chu3 xian1 kai1 mei2 。
- han4 mo4 ti2 ming2 jin4 ， guang1 yin1 ting1 hua4 yi2 。
- lü4 pao2 yin1 zui4 dian3 ， wu1 mao4 ni4 feng1 yi2 。
- an4 cha1 qing1 chou2 zhu4 ， reng2 ti2 xiao3 qu1 zhi1 。
- ben3 xian2 cai2 yi4 ju3 ， xia4 kou3 yi3 san1 chi2 。
- tao2 xi2 chong1 men2 chu1 ， gui1 chang4 jie4 ma3 qi2 。
- kuang2 ge1 fan2 jie2 luan4 ， zui4 wu3 ban4 shan1 chui2 。
- san3 man4 fen1 chang2 bao2 ， yao1 zhe1 shou3 ai4 qi2 。
- ji1 zao1 chao2 shi4 xiao4 ， jian1 ren4 xiang4 tong2 sui2 。
- gou3 wu4 xing2 hai2 da2 ， hun2 jiang1 xing4 ming4 【 tui1 】。
- he2 ceng2 ai4 guan1 xu4 ， bu4 sheng3 ji4 jia1 zi1 。
- hu1 wu4 cheng2 xu1 zhi4 ， fan1 ran2 tan4 wei4 yi2 。
- shi3 hui2 dan1 le4 shi4 ， jian1 fu4 ce4 xian2 shi2 。
- qin3 shi2 dou1 wang4 juan4 ， yuan2 lu2 sui4 jue2 kui1 。
- lao2 shen2 gan1 qi1 qi1 ， gong1 duan3 guo4 zi1 zi1 。
- ye4 qie4 chuan1 yang2 jian4 ， nang2 cang2 tou4 ying3 zhui1 。
- chao1 yao2 wang4 yun2 yu3 ， bai3 luo4 zhan4 quan2 di3 。
- lüe4 xiao1 huang1 liang2 yuan4 ， sou1 qiu2 ji1 zhi2 ci2 。
- na4 neng2 zuo4 niu2 hou4 ， geng4 ni3 zhu4 hong2 ji1 。
- chang4 di4 ting1 ji1 ji2 ， qu1 chao2 wang4 ma3 pi2 。
- nei4 ren2 yu2 yu4 an4 ， chao2 jing3 li2 shen2 qi2 。
- shou3 bei4 hu1 ming2 xing4 ， duo1 can2 guan1 deng3 shuai1 。
- qian1 guan1 rong2 juan4 pan4 ， wu3 se4 zhao4 li2 pi1 。
- yuan1 lü3 cong2 zi1 qia4 ， ou1 qing2 zhuan3 zi4 mi2 。
- fen1 zhang1 shu1 pin3 ming4 ， zhong1 wai4 que4 qu1 chi2 。
- chu1 ru4 cheng1 jin1 ji2 ， dong1 xi1 shi4 bi4 chi2 。
- dou4 ban1 yun2 xiong1 yong3 ， kai1 shan4 zhi4 can1 cha4 。
- qie4 kui4 xun2 chang2 zhi4 ， qin1 zhan1 zhi3 chi3 zi1 。
- ri4 lun2 guang1 zhao4 yao4 ， long2 fu2 rui4 wei1 rui2 。
- shi4 yu4 tong1 yu2 jian3 ， sheng1 zeng1 xiao4 wo1 yi1 。
- ning4 cun2 zhen1 qie4 fu4 ， jian4 si3 shi4 nan2 er2 。
- bian4 dian4 cheng2 pian1 zhao4 ， quan2 chen2 ju4 nao2 si1 。
- miao4 tang2 sui1 ji4 qi4 ， cheng2 she4 you3 hu2 li2 。
- si4 jin3 yan2 ying1 qiao3 ， ru2 xian2 shu4 yi4 qi1 。
- gan3 jie1 shen1 zan4 chu4 ， suo3 hen4 zheng4 wu2 pi2 。
- miu4 ru3 liang2 you2 ci3 ， sheng1 teng2 yi4 zai4 si1 。
- zai4 ling4 pei2 xian4 jin4 ， yi1 jiu4 lü3 yan2 wei1 。
- shi3 shu3 chang2 mian2 yuan3 ， fen1 tai2 geng4 xian3 xi1 。
- ni4 jian1 lao2 fa1 jue2 ， po4 dang3 e4 chi2 yi2 。
- fu3 ren4 ying2 jie1 sui4 ， pan2 ya2 lao3 wei4 wei3 。
- zha4 neng2 huan2 di4 hu4 ， ju4 ren3 zhe2 wu2 zhi1 。
- hu3 wei3 yuan2 lai2 xian3 ， gui1 wen2 que4 lei4 ci1 。
- fu2 rong2 qi2 rang3 jie4 ， xian2 qi4 yong3 jiang1 li2 。
- que4 xia4 yin1 qin2 bai4 ， zun1 qian2 xiao4 ao4 ci2 。
- piao1 shen3 wei3 peng2 geng3 ， zhong1 xin4 di2 man2 yi2 。
- xi4 qiao4 qing1 yun2 yi4 ， ji1 ti2 hao4 fa4 ci2 。
- tan1 guo4 gu3 yin3 si4 ， liu2 du2 xian4 shan1 bei1 。
- cao3 mei2 zhang1 tai2 zhi3 ， di1 heng2 chu3 ze2 mei2 。
- ye3 lian2 qin1 dao4 long3 ， ya1 liu3 ya1 cheng2 pi2 。
- yu4 wu4 shang1 diao1 huan4 ， deng1 lou2 si1 man4 mi2 。
- jin1 zan3 nen4 cheng2 zi0 ， yi1 fan4 yuan3 lu2 ci2 。
- yang3 zhu2 teng2 chan2 wu1 ， shan1 mao2 di2 bu3 li2 。
- mian4 li2 tong1 di4 xiu3 ， huo3 mi3 dai4 mang2 chui1 。
- wei3 sun3 zhen1 tong3 shu4 ， bian1 yu2 jian4 yu3 qi2 。
- yu4 geng1 zhen1 di3 ke3 ， lu2 kuai4 man4 lao2 si1 。
- bei3 zhu3 xiao1 hun2 wang4 ， nan2 feng1 zhu4 gu3 chui1 。
- du4 mei2 yi1 se4 zi4 ， shi2 bai4 ma3 ti2 lei2 。
- yuan4 que4 he2 ni2 jian3 ， guan1 gu1 xiao3 qu1 li2 。
- e2 yin1 fan2 jiao3 rao4 ， qing1 su2 chou3 wei1 yi2 。
- shu4 han3 zhen1 xin1 bai3 ， qi2 feng1 wei4 zu2 kui2 。
- ao4 wa1 rao2 zhong3 ai3 ， you2 duo4 ya1 yong1 zi1 。
- bing4 sai4 wu1 cheng1 gui3 ， wu1 zhan4 wa3 dai4 gui1 。
- lian2 yin1 wa1 zhang1 wang2 ， zhang4 nüe4 xue3 zhi4 yi1 。
- wo3 zheng4 qiong2 wu1 shi4 ， jun1 ning2 nian4 ji2 zi1 。
- yi4 pian1 cong2 ri4 xia4 ， shuang1 li3 song4 tian1 ya2 。
- zuo4 peng3 mi2 qian2 xi2 ， xing2 yin2 wang4 jie2 qi2 。
- kuang1 chuang2 pu1 cuo4 xiu4 ， ji1 an4 yong3 ling2 zhi1 。
- xing2 ying3 tong2 chu1 he2 ， can1 shang1 yu4 ci3 li2 。
- shan4 yin1 qiu1 qi4 zhi4 ， jing4 yi4 yue4 ying2 kui1 。
- zhuang4 zhi4 cheng2 nan2 duo2 ， liang2 chen2 qi3 fu4 zhui1 。
- ning2 niu2 zhong1 ye4 yong3 ， pan1 bin4 qu4 nian2 shuai1 。
- ming2 bo2 shen1 na4 ce4 ， qiong2 cang1 yi4 zai4 shui2 。
- yu4 fang1 qing1 yao3 niao3 ， ju1 ken3 zhong4 xin1 yi2 。
- wo4 zhe2 xi1 ru2 mo4 ， di1 yan2 shou4 han4 yi2 。
- shi4 qing2 yan1 zu2 guai4 ， zi4 xing3 gu4 kan1 bei1 。
- hun4 shu3 xu1 qiu2 jie2 ， long2 qin2 fang1 ya4 ji1 。
- you2 sheng4 yi4 huang2 quan3 ， xing4 de2 zao3 tu2 zhi1 。

## 注释

## 译文

## 赏析
